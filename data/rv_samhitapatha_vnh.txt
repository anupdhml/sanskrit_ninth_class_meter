01.001.01a | agním īḷe puróhitaṁ
01.001.01b | yajñásya devám r̥tvíjam
01.001.01c | hótāraṁ ratnadhā́tamam

01.001.02a | agníḥ pū́rvebhir ŕ̥ṣibhir
01.001.02b | ī́ḍiyo nū́tanair utá
01.001.02c | sá devā́m̐ éhá vakṣati

01.001.03a | agnínā rayím aśnavat
01.001.03b | póṣam evá divé-dive
01.001.03c | yaśásaṁ vīrávattamam

01.001.04a | ágne yáṁ yajñám adhvaráṁ
01.001.04b | viśvátaḥ paribhū́r ási
01.001.04c | sá íd devéṣu gachati

01.001.05a | agnír hótā kavíkratuḥ
01.001.05b | satyáś citráśravastamaḥ
01.001.05c | devó devébhir ā́ gamat

01.001.06a | yád aṅgá dāśúṣe tuvám
01.001.06b | ágne bhadráṁ kariṣyási
01.001.06c | távét tát satyám aṅgiraḥ

01.001.07a | úpa tvāgne divé-dive
01.001.07b | dóṣāvastar dhiyā́ vayám
01.001.07c | námo bháranta émasi

01.001.08a | rā́jantam adhvarā́ṇaaṁ
01.001.08b | gopā́m r̥tásya dī́divim
01.001.08c | várdhamānaṁ suvé dáme

01.001.09a | sá naḥ pitéva sūnáve
01.001.09b | ágne sūpāyanó bhava
01.001.09c | sácasvā naḥ suastáye

01.002.01a | vā́yav ā́ yāhi darśata
01.002.01b | imé sómā áraṁkr̥tāḥ
01.002.01c | téṣām pāhi śrudhī́ hávam

01.002.02a | vā́ya ukthébhir jarante
01.002.02b | tuvā́m áchā jaritā́raḥ
01.002.02c | sutásomā aharvídaḥ

01.002.03a | vā́yo táva prapr̥ñcatī́
01.002.03b | dhénā jigāti dāśúṣe
01.002.03c | urūcī́ sómapītaye

01.002.04a | índravāyū imé sutā́
01.002.04b | úpa práyobhir ā́ gatam
01.002.04c | índavo vām uśánti hí

01.002.05a | vā́yav índraś ca cetathaḥ
01.002.05b | sutā́nāṁ vājinīvasū
01.002.05c | tā́v ā́ yātam úpa dravát

01.002.06a | vā́yav índraś ca sunvatá
01.002.06b | ā́ yātam úpa niṣkr̥tám
01.002.06c | makṣú itthā́ dhiyā́ narā

01.002.07a | mitráṁ huve pūtádakṣaṁ
01.002.07b | váruṇaṁ ca riśā́dasam
01.002.07c | dhíyaṁ ghr̥tā́cīṁ sā́dhantā

01.002.08a | r̥téna mitrāvaruṇāv
01.002.08b | r̥tāvr̥dhāv r̥taspr̥śā
01.002.08c | krátum br̥hántam āśathe@

01.002.09a | kavī́ no mitrā́váruṇā
01.002.09b | tuvijātā́ urukṣáyā
01.002.09c | dákṣaṁ dadhāte apásam

01.003.01a | áśvinā yájvarīr íṣo
01.003.01b | drávatpāṇī śúbhas patī
01.003.01c | púrubhujā canasyátam

01.003.02a | áśvinā púrudaṁsasā
01.003.02b | nárā śávīrayā dhiyā́
01.003.02c | dhíṣṇiyā vánataṁ gíraḥ

01.003.03a | dásrā yuvā́kavaḥ sutā́
01.003.03b | nā́satyā vr̥ktábarhiṣaḥ
01.003.03c | ā́ yātaṁ rudravartanī

01.003.04a | índrā́ yāhi citrabhāno
01.003.04b | sutā́ imé tuvāyávaḥ
01.003.04c | áṇvībhis tánā pūtā́saḥ

01.003.05a | índrā́ yāhi dhiyéṣitó
01.003.05b | víprajūtaḥ sutā́vataḥ
01.003.05c | úpa bráhmāṇi vāghátaḥ

01.003.06a | índrā́ yāhi tū́tujāna
01.003.06b | úpa bráhmāṇi harivaḥ
01.003.06c | suté dadhiṣva naś cánaḥ

01.003.07a | ómāsaś carṣaṇīdhr̥to
01.003.07b | víśve devāsa ā́ gata
01.003.07c | dāśvā́ṁso dāśúṣaḥ sutám

01.003.08a | víśve devā́so aptúraḥ
01.003.08b | sutám ā́ ganta tū́rṇayaḥ
01.003.08c | usrā́ iva svásarāṇi

01.003.09a | víśve devā́so asrídha
01.003.09b | éhimāyāso adrúhaḥ
01.003.09c | médhaṁ juṣanta váhnayaḥ

01.003.10a | pavākā́+ naḥ sárasvatī
01.003.10b | vā́jebhir vājínīvatī
01.003.10c | yajñáṁ vaṣṭu dhiyā́vasuḥ

01.003.11a | codayitrī́ sūnŕ̥tānāṁ
01.003.11b | cétantī sumatīnáam
01.003.11c | yajñáṁ dadhe sárasvatī

01.003.12a | mahó árṇaḥ sárasvatī
01.003.12b | prá cetayati ketúnā
01.003.12c | dhíyo víśvā ví rājati

01.004.01a | surūpakr̥tnúm ūtáye
01.004.01b | sudúghām iva godúhe
01.004.01c | juhūmási dyávi-dyavi

01.004.02a | úpa naḥ sávanā́ gahi
01.004.02b | sómasya somapāḥ piba
01.004.02c | godā́ íd reváto mádaḥ

01.004.03a | áthā te ántamānaaṁ
01.004.03b | vidyā́ma sumatīnáam
01.004.03c | mā́ no áti khya ā́ gahi

01.004.04a | párehi vígram ástr̥tam
01.004.04b | índram pr̥chā vipaścítam
01.004.04c | yás te sákhibhya ā́ váram

01.004.05a | utá bruvantu no nído
01.004.05b | nír anyátaś cid ārata
01.004.05c | dádhānā índra íd dúvaḥ

01.004.06a | utá naḥ subhágām̐ arír
01.004.06b | vocéyur dasma kr̥ṣṭáyaḥ
01.004.06c | syā́méd índrasya śármaṇi

01.004.07a | ém āśúm āśáve bhara
01.004.07b | yajñaśríyaṁ nr̥mā́danam
01.004.07c | patayán mandayátsakham

01.004.08a | asyá pītvā́ śatakrato
01.004.08b | ghanó vr̥trā́ṇām abhavaḥ
01.004.08c | prā́vo vā́jeṣu vājínam

01.004.09a | táṁ tvā vā́jeṣu vājínaṁ
01.004.09b | vājáyāmaḥ śatakrato
01.004.09c | dhánānām indra sātáye

01.004.10a | yó rāyó avánir mahā́n
01.004.10b | supāráḥ sunvatáḥ sákhā
01.004.10c | tásmā índrāya gāyata

01.005.01a | ā́ tu étā ní ṣīdata
01.005.01b | índram abhí prá gāyata
01.005.01c | sákhāya stómavāhasaḥ

01.005.02a | purūtámam purūṇáam
01.005.02b | ī́śānaṁ vā́riyāṇaam
01.005.02c | índraṁ sóme sácā suté

01.005.03a | sá ghā no yóga ā́ bhuvat
01.005.03b | sá rāyé sá púraṁdhiyām
01.005.03c | gámad vā́jebhir ā́ sá naḥ

01.005.04a | yásya saṁsthé ná vr̥ṇváte
01.005.04b | hársamátsu śátravaḥ
01.005.04c | tásmā índrāya gāyata

01.005.05a | sutapā́vne sutā́ imé
01.005.05b | śúcayo yanti vītáye
01.005.05c | sómāso dádhiāśiraḥ

01.005.06a | tuváṁ sutásya pītáye
01.005.06b | sadyó vr̥ddhó ajāyathāḥ
01.005.06c | índra jyaíṣṭhyāya sukrato

01.005.07a | ā́ tvā viśantu āśávaḥ
01.005.07b | sómāsa indra girvaṇaḥ
01.005.07c | śáṁ te santu prácetase

01.005.08a | tuvā́ṁ stómā avīvr̥dhan
01.005.08b | tuvā́m ukthā́ śatakrato
01.005.08c | tuvā́ṁ vardhantu no gíraḥ

01.005.09a | ákṣitotiḥ saned imáṁ
01.005.09b | vā́jam índraḥ sahasríṇam
01.005.09c | yásmin víśvāni paúṁsiyā

01.005.10a | mā́ no mártā abhí druhan
01.005.10b | tanū́nām indra girvaṇaḥ
01.005.10c | ī́śāno yavayā vadhám

01.006.01a | yuñjánti bradhnám aruṣáṁ
01.006.01b | cárantam pári tasthúṣaḥ
01.006.01c | rócante rocanā́ diví

01.006.02a | yuñjánti asya kā́miyā
01.006.02b | hárī vípakṣasā ráthe
01.006.02c | śóṇā dhr̥ṣṇū́ nr̥vā́hasā

01.006.03a | ketúṁ kr̥ṇvánn aketáve
01.006.03b | péśo maryā apeśáse
01.006.03c | sám uṣádbhir ajāyathāḥ

01.006.04a | áad áha svadhā́m ánu
01.006.04b | púnar garbhatvám eriré
01.006.04c | dádhānā nā́ma yajñíyam

01.006.05a | vīḷú cid ārujatnúbhir
01.006.05b | gúhā cid indra váhnibhiḥ
01.006.05c | ávinda usríyā ánu

01.006.06a | devayánto yáthā matím
01.006.06b | áchā vidádvasuṁ gíraḥ
01.006.06c | mahā́m anūṣata śrutám

01.006.07a | índreṇa sáṁ hí dŕ̥kṣase
01.006.07b | saṁjagmānó ábibhyuṣā
01.006.07c | mandū́ samānávarcasā

01.006.08a | anavadyaír abhídyubhir
01.006.08b | makháḥ sáhasvad arcati
01.006.08c | gaṇaír índrasya kā́miyaiḥ

01.006.09a | átaḥ parijman ā́ gahi
01.006.09b | divó vā rocanā́d ádhi
01.006.09c | sám asminn r̥ñjate gíraḥ

01.006.10a | itó vā sātím ī́mahe
01.006.10b | divó vā pā́rthivād ádhi
01.006.10c | índram mahó vā rájasaḥ

01.007.01a | índram íd gāthíno br̥hád
01.007.01b | índram arkébhir arkíṇaḥ
01.007.01c | índraṁ vā́ṇīr anūṣata

01.007.02a | índra íd dháriyoḥ sácā
01.007.02b | sámmiśla ā́ vacoyújā
01.007.02c | índro vajrī́ hiraṇyáyaḥ

01.007.03a | índro dīrghā́ya cákṣasa
01.007.03b | ā́ sū́ryaṁ rohayad diví
01.007.03c | ví góbhir ádrim airayat

01.007.04a | índra vā́jeṣu no ava
01.007.04b | sahásrapradhaneṣu ca
01.007.04c | ugrá ugrā́bhir ūtíbhiḥ

01.007.05a | índraṁ vayám mahādhaná
01.007.05b | índram árbhe havāmahe
01.007.05c | yújaṁ vr̥tréṣu vajríṇam

01.007.06a | sá no vr̥ṣann amúṁ carúṁ
01.007.06b | sátrādāvann ápā vr̥dhi
01.007.06c | asmábhyam ápratiṣkutaḥ

01.007.07a | tuñjé-tuñje yá úttare
01.007.07b | stómā índrasya vajríṇaḥ
01.007.07c | ná vindhe asya suṣṭutím

01.007.08a | vŕ̥ṣā yūthéva váṁsagaḥ
01.007.08b | kr̥ṣṭī́r iyarti ójasā
01.007.08c | ī́śāno ápratiṣkutaḥ

01.007.09a | yá ékaś carṣaṇīnáaṁ
01.007.09b | vásūnaam irajyáti
01.007.09c | índraḥ páñca kṣitīnáam

01.007.10a | índraṁ vo viśvátas pári
01.007.10b | hávāmahe jánebhiyaḥ
01.007.10c | asmā́kam astu kévalaḥ

01.008.01a | ā́ indra sānasíṁ rayíṁ
01.008.01b | sajítvānaṁ sadāsáham
01.008.01c | várṣiṣṭham ūtáye bhara

01.008.02a | ní yéna muṣṭihatyáyā
01.008.02b | ní vr̥trā́ ruṇádhāmahai
01.008.02c | tuvótāso ní árvatā

01.008.03a | índra tvótāsa ā́ vayáṁ
01.008.03b | vájraṁ ghanā́ dadīmahi
01.008.03c | jáyema sáṁ yudhí spŕ̥dhaḥ

01.008.04a | vayáṁ śū́rebhir ástr̥bhir
01.008.04b | índra tváyā yujā́ vayám
01.008.04c | sāsahyā́ma pr̥tanyatáḥ

01.008.05a | mahā́m̐ índraḥ paráś ca nú
01.008.05b | mahitvám astu vajríṇe
01.008.05c | diyaúr ná prathinā́ śávaḥ

01.008.06a | samohé vā yá ā́śata
01.008.06b | náras tokásya sánitau
01.008.06c | víprāso vā dhiyāyávaḥ

01.008.07a | yáḥ kukṣíḥ somapā́tamaḥ
01.008.07b | samudrá iva pínvate
01.008.07c | urvī́r ā́po ná kākúdaḥ

01.008.08a | evā́ hí asya sūnŕ̥tā
01.008.08b | virapśī́ gómatī mahī́
01.008.08c | pakvā́ śā́khā ná dāśúṣe

01.008.09a | evā́ hí te víbhūtaya
01.008.09b | ūtáya indra mā́vate
01.008.09c | sadyáś cit sánti dāśúṣe

01.008.10a | evā́ hí asya kā́miyā
01.008.10b | stóma uktháṁ ca śáṁsiyā
01.008.10c | índrāya sómapītaye

01.009.01a | índréhi mátsi ándhaso
01.009.01b | víśvebhiḥ somapárvabhiḥ
01.009.01c | mahā́m̐ abhiṣṭír ójasā

01.009.02a | ém enaṁ sr̥jatā suté
01.009.02b | mandím índrāya mandíne
01.009.02c | cákriṁ víśvāni cákraye

01.009.03a | mátsvā suśipra mandíbhi
01.009.03b | stómebhir viśvacarṣaṇe
01.009.03c | sácaiṣú sávaneṣu ā́

01.009.04a | ásr̥gram indra te gíraḥ
01.009.04b | práti tvā́m úd ahāsata
01.009.04c | ájoṣā vr̥ṣabhám pátim

01.009.05a | sáṁ codaya citrám arvā́g
01.009.05b | rā́dha indra váreṇiyam
01.009.05c | ásad ít te vibhú prabhú

01.009.06a | asmā́n sú tátra codaya
01.009.06b | índra rāyé rábhasvataḥ
01.009.06c | túvidyumna yáśasvataḥ

01.009.07a | sáṁ gómad indra vā́javad
01.009.07b | asmé pr̥thú śrávo br̥hát
01.009.07c | viśvā́yur dhehi ákṣitam

01.009.08a | asmé dhehi śrávo br̥hád
01.009.08b | dyumnáṁ sahasrasā́tamam
01.009.08c | índra tā́ rathínīr íṣaḥ

01.009.09a | vásor índraṁ vásupatiṁ
01.009.09b | gīrbhír gr̥ṇánta r̥gmíyam
01.009.09c | hóma gántāram ūtáye

01.009.10a | suté-sute níokase
01.009.10b | br̥hád br̥hatá éd aríḥ
01.009.10c | índrāya śūṣám arcati

01.010.01a | gā́yanti tvā gāyatríṇo
01.010.01b | árcanti arkám arkíṇaḥ
01.010.01c | brahmā́ṇas tvā śatakrata
01.010.01d | úd vaṁśám iva yemire

01.010.02a | yát sā́noḥ sā́num ā́ruhad
01.010.02b | bhū́ri áspaṣṭa kártuvam
01.010.02c | tád índro árthaṁ cetati
01.010.02d | yūthéna vr̥ṣṇír ejati

01.010.03a | yukṣvā́ hí keśínā hárī
01.010.03b | vŕ̥ṣaṇā kakṣiyapráa
01.010.03c | áthā na indra somapā
01.010.03d | girā́m úpaśrutiṁ cara

01.010.04a | éhi stómām̐ abhí svara
01.010.04b | abhí gr̥ṇīhi ā́ ruva
01.010.04c | bráhma ca no vaso sácā
01.010.04d | índra yajñáṁ ca vardhaya

01.010.05a | ukthám índrāya śáṁsiyaṁ
01.010.05b | várdhanam puruniṣṣídhe
01.010.05c | śakró yáthā sutéṣu ṇo
01.010.05d | rāráṇat sakhiyéṣu ca

01.010.06a | tám ít sakhitvá īmahe
01.010.06b | táṁ rāyé táṁ suvī́riye
01.010.06c | sá śakrá utá naḥ śakad
01.010.06d | índro vásu dáyamānaḥ

01.010.07a | suvivŕ̥taṁ sunirájam
01.010.07b | índra tvā́dātam íd yáśaḥ
01.010.07c | gávām ápa vrajáṁ vr̥dhi
01.010.07d | kr̥ṇuṣvá rā́dho adrivaḥ

01.010.08a | nahí tvā ródasī ubhé
01.010.08b | r̥ghāyámāṇam ínvataḥ
01.010.08c | jéṣaḥ súvarvatīr apáḥ
01.010.08d | sáṁ gā́ asmábhya@ dhūnuhi

01.010.09a | ā́śrutkarṇa śrudhī́ hávaṁ
01.010.09b | nū́ cid dadhiṣva me gíraḥ
01.010.09c | índra stómam imám máma
01.010.09d | kr̥ṣvā́ yujáś cid ántaram

01.010.10a | vidmā́ hí tvā vŕ̥ṣantamaṁ
01.010.10b | vā́jeṣu havanaśrútam
01.010.10c | vŕ̥ṣantamasya hūmaha
01.010.10d | ūtíṁ sahasrasā́tamām

01.010.11a | ā́ tū́ na indra kauśika
01.010.11b | mandasānáḥ sutám piba
01.010.11c | návyam ā́yuḥ prá sū́ tira
01.010.11d | kr̥dhī́ sahasrasā́m ŕ̥ṣim

01.010.12a | pári tvā girvaṇo gíra
01.010.12b | imā́ bhavantu viśvátaḥ
01.010.12c | vr̥ddhā́yum ánu vŕ̥ddhayo
01.010.12d | júṣṭā bhavantu júṣṭayaḥ

01.011.01a | índraṁ víśvā avīvr̥dhan
01.011.01b | samudrávyacasaṁ gíraḥ
01.011.01c | rathī́tamaṁ rathī́naaṁ
01.011.01d | vā́jānāṁ sátpatim pátim

01.011.02a | sakhyé ta indra vājíno
01.011.02b | mā́ bhema śavasas pate
01.011.02c | tuvā́m abhí prá ṇonumo
01.011.02d | jétāram áparājitam

01.011.03a | pūrvī́r índrasya rātáyo
01.011.03b | ná ví dasyanti ūtáyaḥ
01.011.03c | yádī vā́jasya gómata
01.011.03d | stotŕ̥bhyo máṁhate maghám

01.011.04a | purā́m bhindúr yúvā kavír
01.011.04b | ámitaujā ajāyata
01.011.04c | índro víśvasya kármaṇo
01.011.04d | dhartā́ vajrī́ puruṣṭutáḥ

01.011.05a | tuváṁ valásya gómato
01.011.05b | ápāvar adrivo bílam
01.011.05c | tuvā́ṁ devā́ ábibhyuṣas
01.011.05d | tujyámānāsa āviṣuḥ

01.011.06a | távāháṁ śūra rātíbhiḥ
01.011.06b | práty āyaṁ síndhum āvádan
01.011.06c | úpātiṣṭhanta girvaṇo
01.011.06d | vidúṣ ṭe tásya kārávaḥ

01.011.07a | māyā́bhir indra māyínaṁ
01.011.07b | tuváṁ śúṣṇam ávātiraḥ
01.011.07c | vidúṣ ṭe tásya médhirās
01.011.07d | téṣāṁ śrávāṁsi út tira

01.011.08a | índram ī́śānam ójasā
01.011.08b | abhí stómā anūṣata
01.011.08c | sahásraṁ yásya rātáya
01.011.08d | utá vā sánti bhū́yasīḥ

01.012.01a | agníṁ dūtáṁ vr̥ṇīmahe
01.012.01b | hótāraṁ viśvávedasam
01.012.01c | asyá yajñásya sukrátum

01.012.02a | agním-agniṁ hávīmabhiḥ
01.012.02b | sádā havanta viśpátim
01.012.02c | havyavā́ham purupriyám

01.012.03a | ágne devā́m̐ ihā́ vaha
01.012.03b | jajñānó vr̥ktábarhiṣe
01.012.03c | ási hótā na ī́ḍiyaḥ

01.012.04a | tā́m̐ uśató ví bodhaya
01.012.04b | yád agne yā́si dūtíyam
01.012.04c | devaír ā́ satsi barhíṣi

01.012.05a | ghŕ̥tāhavana dīdivaḥ
01.012.05b | práti ṣma ríṣato daha
01.012.05c | ágne tuváṁ rakṣasvínaḥ

01.012.06a | agnínāgníḥ sám idhyate
01.012.06b | kavír gr̥hápatir yúvā
01.012.06c | havyavā́ḍ juhúvāsiyaḥ

01.012.07a | kavím agním úpa stuhi
01.012.07b | satyádharmāṇam adhvaré
01.012.07c | devám amīvacā́tanam

01.012.08a | yás tvā́m agne havíṣpatir
01.012.08b | dūtáṁ deva saparyáti
01.012.08c | tásya sma prāvitā́ bhava

01.012.09a | yó agníṁ devávītaye
01.012.09b | havíṣmām̐ āvívāsati
01.012.09c | tásmai pavāka+ mr̥r̥ḷaya+

01.012.10a | sá naḥ pavāka+ dīdivo
01.012.10b | ágne devā́m̐ ihā́ vaha
01.012.10c | úpa yajñáṁ havíś ca naḥ

01.012.11a | sá na stávāna ā́ bhara
01.012.11b | gāyatréṇa návīyasā
01.012.11c | rayíṁ vīrávatīm íṣam

01.012.12a | ágne śukréṇa śocíṣā
01.012.12b | víśvābhir deváhūtibhiḥ
01.012.12c | imáṁ stómaṁ juṣasva naḥ

01.013.01a | súsamiddho na ā́ vaha
01.013.01b | devā́m̐ agne havíṣmate
01.013.01c | hótaḥ pavāka+ yákṣi ca

01.013.02a | mádhumantaṁ tanūnapād
01.013.02b | yajñáṁ devéṣu naḥ kave
01.013.02c | adyā́ kr̥ṇuhi vītáye

01.013.03a | nárāśáṁsam ihá priyám
01.013.03b | asmín yajñá úpa hvaye
01.013.03c | mádhujihvaṁ haviṣkŕ̥tam

01.013.04a | ágne sukhátame ráthe
01.013.04b | devā́m̐ īḷitá ā́ vaha
01.013.04c | ási hótā mánurhitaḥ

01.013.05a | str̥ṇītá barhír ānuṣág
01.013.05b | ghr̥tápr̥ṣṭham manīṣiṇaḥ
01.013.05c | yátrāmŕ̥tasya cákṣaṇam

01.013.06a | ví śrayantām r̥tāvŕ̥dho
01.013.06b | dvā́ro devī́r asaścátaḥ
01.013.06c | adyā́ nūnáṁ ca yáṣṭave

01.013.07a | náktoṣā́sā supéśasā
01.013.07b | asmín yajñá úpa hvaye
01.013.07c | idáṁ no barhír āsáde

01.013.08a | tā́ sujihvā́ úpa hvaye
01.013.08b | hótārā daíviyā kavī́
01.013.08c | yajñáṁ no yakṣatām imám

01.013.09a | íḷā sárasvatī mahī́
01.013.09b | tisró devī́r mayobhúvaḥ
01.013.09c | barhíḥ sīdantu asrídhaḥ

01.013.10a | ihá tváṣṭāram agriyáṁ
01.013.10b | viśvárūpam úpa hvaye
01.013.10c | asmā́kam astu kévalaḥ

01.013.11a | áva sr̥jā vanaspate
01.013.11b | déva devébhiyo havíḥ
01.013.11c | prá dātúr astu cétanam

01.013.12a | svā́hā yajñáṁ kr̥ṇotana
01.013.12b | índrāya yájvano gr̥hé
01.013.12c | tátra devā́m̐ úpa hvaye

01.014.01a | aíbhir agne dúvo gíro
01.014.01b | víśvebhiḥ sómapītaye
01.014.01c | devébhir yāhi yákṣi ca

01.014.02a | ā́ tvā káṇvā ahūṣata
01.014.02b | gr̥ṇánti vipra te dhíyaḥ
01.014.02c | devébhir agna ā́ gahi

01.014.03a | indravāyū́ bŕ̥haspátim
01.014.03b | mitrā́gním pūṣáṇam bhágam
01.014.03c | ādityā́n mā́rutaṁ gaṇám

01.014.04a | prá vo bhriyanta índavo
01.014.04b | matsarā́ mādayiṣṇávaḥ
01.014.04c | drapsā́ mádhvaś camūṣádaḥ

01.014.05a | ī́ḷate tvā́m avasyávaḥ
01.014.05b | káṇvāso vr̥ktábarhiṣaḥ
01.014.05c | havíṣmanto araṁkŕ̥taḥ

01.014.06a | ghr̥tápr̥ṣṭhā manoyújo
01.014.06b | yé tvā váhanti váhnayaḥ
01.014.06c | ā́ devā́n sómapītaye

01.014.07a | tā́n yájatrām̐ r̥tāvŕ̥dho
01.014.07b | ágne pátnīvatas kr̥dhi
01.014.07c | mádhvaḥ sujihva pāyaya

01.014.08a | yé yájatrā yá ī́ḍiyās
01.014.08b | té te pibantu jihváyā
01.014.08c | mádhor agne váṣaṭkr̥ti

01.014.09a | ā́kīṁ sū́ryasya rocanā́d
01.014.09b | víśvān devā́m̐ uṣarbúdhaḥ
01.014.09c | vípro hótehá vakṣati

01.014.10a | víśvebhiḥ somiyám mádhu
01.014.10b | ágna índreṇa vāyúnā
01.014.10c | píbā mitrásya dhā́mabhiḥ

01.014.11a | tuváṁ hótā mánurhito
01.014.11b | ágne yajñéṣu sīdasi
01.014.11c | sémáṁ no adhvaráṁ yaja

01.014.12a | yukṣvā́ hí áruṣī ráthe
01.014.12b | haríto deva rohítaḥ
01.014.12c | tā́bhir devā́m̐ ihā́ vaha

01.015.01a | índra sómam píba rtúnā
01.015.01b | ā́ tvā viśantu índavaḥ
01.015.01c | matsarā́sas tádokasaḥ

01.015.02a | márutaḥ píbata rtúnā
01.015.02b | potrā́d yajñám punītana
01.015.02c | yūyáṁ hí ṣṭhā́ sudānavaḥ

01.015.03a | abhí yajñáṁ gr̥ṇīhi no
01.015.03b | gnā́vo néṣṭaḥ píba rtúnā
01.015.03c | tuváṁ hí ratnadhā́ ási

01.015.04a | ágne devā́m̐ ihā́ vaha
01.015.04b | sādáyā yóniṣu triṣú
01.015.04c | pári bhūṣa píba rtúnā

01.015.05a | brā́hmaṇād indra rā́dhasaḥ
01.015.05b | píbā sómam r̥tū́m̐r ánu
01.015.05c | távéd dhí sakhyám ástr̥tam

01.015.06a | yuváṁ dákṣaṁ dhr̥tavrata
01.015.06b | mítrāvaruṇa dūḷábham
01.015.06c | r̥túnā yajñám āśathe@

01.015.07a | draviṇodā́ dráviṇaso
01.015.07b | grā́vahastāso adhvaré
01.015.07c | yajñéṣu devám īḷate

01.015.08a | draviṇodā́ dadātu no
01.015.08b | vásūni yā́ni śr̥ṇviré
01.015.08c | devéṣu tā́ vanāmahe

01.015.09a | draviṇodā́ḥ pipīṣati
01.015.09b | juhóta prá ca tiṣṭhata
01.015.09c | neṣṭrā́d r̥túbhir iṣyata

01.015.10a | yát tvā turī́yam r̥túbhir
01.015.10b | dráviṇodo yájāmahe
01.015.10c | ádha smā no dadír bhava

01.015.11a | áśvinā píbatam mádhu
01.015.11b | dī́diagnī śucivratā
01.015.11c | r̥túnā yajñavāhasā

01.015.12a | gā́rhapatyena santiya
01.015.12b | r̥túnā yajñanī́r asi
01.015.12c | devā́n devayaté yaja

01.016.01a | ā́ tvā vahantu hárayo
01.016.01b | vŕ̥ṣaṇaṁ sómapītaye
01.016.01c | índra tvā sū́racakṣasaḥ

01.016.02a | imā́ dhānā́ ghr̥tasnúvo
01.016.02b | hárī ihópa vakṣataḥ
01.016.02c | índraṁ sukhátame ráthe

01.016.03a | índram prātár havāmaha
01.016.03b | índram prayatí adhvaré
01.016.03c | índraṁ sómasya pītáye

01.016.04a | úpa naḥ sutám ā́ gahi
01.016.04b | háribhir indra keśíbhiḥ
01.016.04c | suté hí tvā hávāmahe

01.016.05a | sémáṁ na stómam ā́ gahi
01.016.05b | úpedáṁ sávanaṁ sutám
01.016.05c | gauró ná tr̥ṣitáḥ piba

01.016.06a | imé sómāsa índavaḥ
01.016.06b | sutā́so ádhi barhíṣi
01.016.06c | tā́m̐ indra sáhase piba

01.016.07a | ayáṁ te stómo agriyó
01.016.07b | hr̥dispŕ̥g astu śáṁtamaḥ
01.016.07c | áthā sómaṁ sutám piba

01.016.08a | víśvam ít sávanaṁ sutám
01.016.08b | índro mádāya gachati
01.016.08c | vr̥trahā́ sómapītaye

01.016.09a | sémáṁ naḥ kā́mam ā́ pr̥ṇa
01.016.09b | góbhir áśvaiḥ śatakrato
01.016.09c | stávāma tvā suādhíyaḥ

01.017.01a | índrāváruṇayor aháṁ
01.017.01b | samrā́jor áva ā́ vr̥ṇe
01.017.01c | tā́ no mr̥r̥ḷāta+ īdŕ̥śe

01.017.02a | gántārā hí stho ávase
01.017.02b | hávaṁ víprasya mā́vataḥ
01.017.02c | dhartā́rā carṣaṇīnáam

01.017.03a | anukāmáṁ tarpayethām
01.017.03b | índrāvaruṇa rāyá ā́
01.017.03c | tā́ vāṁ nédiṣṭham īmahe

01.017.04a | yuvā́ku hí śácīnaaṁ
01.017.04b | yuvā́ku sumatīnáam
01.017.04c | bhūyā́ma vājadā́vnaam

01.017.05a | índraḥ sahasradā́vnaaṁ
01.017.05b | váruṇaḥ śáṁsiyānaam
01.017.05c | krátur bhavati ukthíyaḥ

01.017.06a | táyor íd ávasā vayáṁ
01.017.06b | sanéma ní ca dhīmahi
01.017.06c | siyā́d utá prarécanam

01.017.07a | índrāvaruṇa vām aháṁ
01.017.07b | huvé citrā́ya rā́dhase
01.017.07c | asmā́n sú jigyúṣas kr̥tam

01.017.08a | índrāvaruṇa nū́ nú vāṁ
01.017.08b | síṣāsantīṣu dhīṣú ā́
01.017.08c | asmábhyaṁ śárma yachatam

01.017.09a | prá vām aśnotu suṣṭutír
01.017.09b | índrāvaruṇa yā́ṁ huvé
01.017.09c | yā́m r̥dhā́the sadhástutim

01.018.01a | somā́naṁ suáraṇaṁ
01.018.01b | kr̥ṇuhí brahmaṇas pate
01.018.01c | kakṣī́vantaṁ yá auśijáḥ

01.018.02a | yó revā́n yó amīvahā́
01.018.02b | vasuvít puṣṭivárdhanaḥ
01.018.02c | sá naḥ siṣaktu yás turáḥ

01.018.03a | mā́ naḥ śáṁso áraruṣo
01.018.03b | dhūrtíḥ práṇaṅ mártiyasya
01.018.03c | rákṣā ṇo brahmaṇas pate

01.018.04a | sá ghā vīró ná riṣyati
01.018.04b | yám índro bráhmaṇas pátiḥ
01.018.04c | sómo hinóti mártiyam

01.018.05a | tuváṁ tám brahmaṇas pate
01.018.05b | sóma índraś ca mártiyam
01.018.05c | dákṣiṇā pātu áṁhasaḥ

01.018.06a | sádasas pátim ádbhutam
01.018.06b | priyám índrasya kā́miyam
01.018.06c | saním medhā́m ayāsiṣam

01.018.07a | yásmād r̥té ná sídhyati
01.018.07b | yajñó vipaścítaś caná
01.018.07c | sá dhīnā́ṁ yógam invati

01.018.08a | ā́d r̥dhnoti havíṣkr̥tim
01.018.08b | prā́ñcaṁ kr̥ṇoti adhvarám
01.018.08c | hótrā devéṣu gachati

01.018.09a | nárāśáṁsaṁ sudhŕ̥ṣṭamam
01.018.09b | ápaśyaṁ sapráthastamam
01.018.09c | divó ná sádmamakhasam

01.019.01a | práti tyáṁ cā́rum adhvaráṁ
01.019.01b | gopīthā́ya prá hūyase
01.019.01c | marúdbhir agna ā́ gahi

01.019.02a | nahí devó ná mártiyo
01.019.02b | mahás táva krátum paráḥ
01.019.02c | marúdbhir agna ā́ gahi

01.019.03a | yé mahó rájaso vidúr
01.019.03b | víśve devā́so adrúhaḥ
01.019.03c | marúdbhir agna ā́ gahi

01.019.04a | yá ugrā́ arkám ānr̥cúr
01.019.04b | ánādhr̥ṣṭāsa ójasā
01.019.04c | marúdbhir agna ā́ gahi

01.019.05a | yé śubhrā́ ghorávarpasaḥ
01.019.05b | sukṣatrā́so riśā́dasaḥ
01.019.05c | marúdbhir agna ā́ gahi

01.019.06a | yé nā́kasyā́dhi rocané
01.019.06b | diví devā́sa ā́sate
01.019.06c | marúdbhir agna ā́ gahi

01.019.07a | yá īṅkháyanti párvatān
01.019.07b | tiráḥ samudrám arṇavám
01.019.07c | marúdbhir agna ā́ gahi

01.019.08a | ā́ yé tanvánti raśmíbhis
01.019.08b | tiráḥ samudrám ójasā
01.019.08c | marúdbhir agna ā́ gahi

01.019.09a | abhí tvā pūrvápītaye
01.019.09b | sr̥jā́mi somiyám mádhu
01.019.09c | marúdbhir agna ā́ gahi

01.020.01a | ayáṁ devā́ya jánmane
01.020.01b | stómo víprebhir āsayā́
01.020.01c | ákāri ratnadhā́tamaḥ

01.020.02a | yá índrāya vacoyújā
01.020.02b | tatakṣúr mánasā hárī
01.020.02c | śámībhir yajñám āśata

01.020.03a | tákṣan nā́satiyābhiyām
01.020.03b | párijmānaṁ sukháṁ rátham
01.020.03c | tákṣan dhenúṁ sabardúghām

01.020.04a | yúvānā pitárā púnaḥ
01.020.04b | satyámantrā r̥jūyávaḥ
01.020.04c | r̥bhávo viṣṭí akrata

01.020.05a | sáṁ vo mádāso agmata
01.020.05b | índreṇa ca marútvatā
01.020.05c | ādityébhiś ca rā́jabhiḥ

01.020.06a | utá tyáṁ camasáṁ návaṁ
01.020.06b | tváṣṭur devásya níṣkr̥tam
01.020.06c | ákarta catúraḥ púnaḥ

01.020.07a | té no rátnāni dhattana
01.020.07b | trír ā́ sā́ptāni sunvaté
01.020.07c | ékam-ekaṁ suśastíbhiḥ

01.020.08a | ádhārayanta váhnayo
01.020.08b | ábhajanta sukr̥tyáyā
01.020.08c | bhāgáṁ devéṣu yajñíyam

01.021.01a | ihéndrāgnī́ úpa hvaye
01.021.01b | táyor ít stómam uśmasi
01.021.01c | tā́ sómaṁ somapā́tamā

01.021.02a | tā́ yajñéṣu prá śaṁsata
01.021.02b | indrāgnī́ śumbhatā naraḥ
01.021.02c | tā́ gāyatréṣu gāyata

01.021.03a | tā́ mitrásya práśastaya
01.021.03b | indrāgnī́ tā́ havāmahe
01.021.03c | somapā́ sómapītaye

01.021.04a | ugrā́ sántā havāmaha
01.021.04b | úpedáṁ sávanaṁ sutám
01.021.04c | indrāgnī́ éhá gachatām

01.021.05a | tā́ mahā́ntā sádaspátī
01.021.05b | índrāgnī rákṣa ubjatam
01.021.05c | áprajāḥ santu atríṇaḥ

01.021.06a | téna satyéna jāgr̥tam
01.021.06b | ádhi pracetúne padé
01.021.06c | índrāgnī śárma yachatam

01.022.01a | prātaryújā ví bodhaya
01.022.01b | aśvínāv éhá gachatām
01.022.01c | asyá sómasya pītáye

01.022.02a | yā́ suráthā rathī́tama
01.022.02b | ubhā́ devā́ divispŕ̥śā
01.022.02c | aśvínā tā́ havāmahe

01.022.03a | yā́ vāṁ káśā mádhumatī
01.022.03b | áśvinā sūnŕ̥tāvatī
01.022.03c | táyā yajñám mimikṣatam

01.022.04a | nahí vām ásti dūraké
01.022.04b | yátrā ráthena gáchathaḥ
01.022.04c | áśvinā somíno gr̥hám

01.022.05a | híraṇyapāṇim ūtáye
01.022.05b | savitā́ram úpa hvaye
01.022.05c | sá céttā devátā padám

01.022.06a | apā́ṁ nápātam ávase
01.022.06b | savitā́ram úpa stuhi
01.022.06c | tásya vratā́ni uśmasi

01.022.07a | vibhaktā́raṁ havāmahe
01.022.07b | vásoś citrásya rā́dhasaḥ
01.022.07c | savitā́raṁ nr̥cákṣasam

01.022.08a | sákhāya ā́ ní ṣīdata
01.022.08b | savitā́ stómiyo nú naḥ
01.022.08c | dā́tā rā́dhāṁsi śumbhati

01.022.09a | ágne pátnīr ihā́ vaha
01.022.09b | devā́nām uśatī́r úpa
01.022.09c | tváṣṭāraṁ sómapītaye

01.022.10a | ā́ gnā́ agna ihā́vase
01.022.10b | hótrāṁ yaviṣṭha bhā́ratīm
01.022.10c | várūtrīṁ dhiṣáṇāṁ vaha

01.022.11a | abhí no devī́r ávasā
01.022.11b | maháḥ śármaṇā nr̥pátnīḥ
01.022.11c | áchinnapatrāḥ sacantām

01.022.12a | ihéndrāṇī́m úpa hvaye
01.022.12b | varuṇānī́ṁ suastáye
01.022.12c | agnā́yīṁ sómapītaye

01.022.13a | mahī́ dyaúḥ pr̥thivī́ ca na
01.022.13b | imáṁ yajñám mimikṣatām
01.022.13c | pipr̥tā́ṁ no bhárīmabhiḥ

01.022.14a | táyor íd ghr̥távat páyo
01.022.14b | víprā rihanti dhītíbhiḥ
01.022.14c | gandharvásya dhruvé padé

01.022.15a | siyonā́ pr̥thivi bhava
01.022.15b | anr̥kṣarā́ nivéśanī
01.022.15c | yáchā naḥ śárma sapráthaḥ

01.022.16a | áto devā́ avantu no
01.022.16b | yáto víṣṇur vicakramé
01.022.16c | pr̥thivyā́ḥ saptá dhā́mabhiḥ

01.022.17a | idáṁ víṣṇur ví cakrame
01.022.17b | *treedhā́ ní dadhe padám
01.022.17c | sámūḷham asya pāṁsuré

01.022.18a | trī́ṇi padā́ ví cakrame
01.022.18b | víṣṇur gopā́ ádābhiyaḥ
01.022.18c | áto dhármāṇi dhāráyan

01.022.19a | víṣṇoḥ kármāṇi paśyata
01.022.19b | yáto vratā́ni paspaśé
01.022.19c | índrasya yújiyaḥ sákhā

01.022.20a | tád víṣṇoḥ paramám padáṁ
01.022.20b | sádā paśyanti sūráyaḥ
01.022.20c | divī́va cákṣur ā́tatam

01.022.21a | tád víprāso vipanyávo
01.022.21b | jāgr̥vā́ṁsaḥ sám indhate
01.022.21c | víṣṇor yát paramám padám

01.023.01a | tīvrā́ḥ sómāsa ā́ gahi
01.023.01b | āśī́rvantaḥ sutā́ imé
01.023.01c | vā́yo tā́n prásthitān piba

01.023.02a | ubhā́ devā́ divispŕ̥śā
01.023.02b | indravāyū́ havāmahe
01.023.02c | asyá sómasya pītáye

01.023.03a | indravāyū́ manojúvā
01.023.03b | víprā havanta ūtáye
01.023.03c | sahasrākṣā́ dhiyás pátī

01.023.04a | mitráṁ vayáṁ havāmahe
01.023.04b | váruṇaṁ sómapītaye
01.023.04c | jajñānā́ pūtádakṣasā

01.023.05a | r̥téna yā́v r̥tāvŕ̥dhāv
01.023.05b | r̥tásya jyótiṣas pátī
01.023.05c | tā́ mitrā́váruṇā huve

01.023.06a | váruṇaḥ prāvitā́ bhuvan
01.023.06b | mitró víśvābhir ūtíbhiḥ
01.023.06c | káratāṁ naḥ surā́dhasaḥ

01.023.07a | marútvantaṁ havāmaha
01.023.07b | índram ā́ sómapītaye
01.023.07c | sajū́r gaṇéna tr̥mpatu

01.023.08a | índrajyeṣṭhā márudgaṇā
01.023.08b | dévāsaḥ pū́ṣarātayaḥ
01.023.08c | víśve máma śrutā hávam

01.023.09a | hatá vr̥tráṁ sudānava
01.023.09b | índreṇa sáhasā yujā́
01.023.09c | mā́ no duḥśáṁsa īśata

01.023.10a | víśvān devā́n havāmahe
01.023.10b | marútaḥ sómapītaye
01.023.10c | ugrā́ hí pŕ̥śnimātaraḥ

01.023.11a | jáyatām iva tanyatúr
01.023.11b | marútām eti dhr̥ṣṇuyā́
01.023.11c | yác chúbhaṁ yāthánā naraḥ

01.023.12a | haskārā́d vidyútas pári
01.023.12b | áto jātā́ avantu naḥ
01.023.12c | marúto mr̥r̥ḷayantu+ naḥ

01.023.13a | ā́ pūṣañ citrábarhiṣam
01.023.13b | ā́ghr̥ṇe dharúṇaṁ diváḥ
01.023.13c | ā́jā naṣṭáṁ yáthā paśúm

01.023.14a | pūṣā́ rā́jānam ā́ghr̥ṇir
01.023.14b | ápagūḷhaṁ gúhā hitám
01.023.14c | ávindac citrábarhiṣam

01.023.15a | utó sá máhyam índubhiḥ
01.023.15b | ṣáḍ yuktā́m̐ anuséṣidhat
01.023.15c | góbhir yávaṁ ná carkr̥ṣat

01.023.16a | ambáyo yanti ádhvabhir
01.023.16b | jāmáyo adhvarīyatā́m
01.023.16c | pr̥ñcatī́r mádhunā páyaḥ

01.023.17a | amū́r yā́ úpa sū́riye
01.023.17b | yā́bhir vā sū́riyaḥ sahá
01.023.17c | tā́ no hinvantu adhvarám

01.023.18a | apó devī́r úpa hvaye
01.023.18b | yátra gā́vaḥ píbanti naḥ
01.023.18c | síndhubhyaḥ kártuvaṁ havíḥ

01.023.19a | apsú antár amŕ̥tam apsú bheṣajám
01.023.19b | apā́m utá práśastaye
01.023.19c | dévā bhávata vājínaḥ

01.023.20a | apsú me sómo abravīd
01.023.20b | antár víśvāni bheṣajā́
01.023.20c | agníṁ ca viśváśambhuvam
01.023.20d | ā́paś ca viśvábheṣajīḥ

01.023.21a | ā́paḥ pr̥ṇītá bheṣajáṁ
01.023.21b | várūthaṁ tanúve máma
01.023.21c | jiyók ca sū́riyaṁ dr̥śé

01.023.22a | idám āpaḥ prá vahata
01.023.22b | yát kíṁ ca duritám máyi
01.023.22c | yád vāhám abhidudróha
01.023.22d | yád vā śepá utā́nr̥tam

01.023.23a | ā́po adyā́nv acāriṣaṁ
01.023.23b | rásena sám agasmahi
01.023.23c | páyasvān agna ā́ gahi
01.023.23d | tám mā sáṁ sr̥ja várcasā

01.023.24a | sám māgne várcasā sr̥ja
01.023.24b | sám prajáyā sám ā́yuṣā
01.023.24c | vidyúr me asya deváa
01.023.24d | índro vidyāt sahá ŕ̥ṣibhiḥ

01.024.01a | kásya nūnáṁ katamásyāmŕ̥tānām
01.024.01b | mánāmahe cā́ru devásya nā́ma
01.024.01c | kó no mahyā́ áditaye púnar dāt
01.024.01d | pitáraṁ ca dr̥śéyam mātáraṁ ca

01.024.02a | agnér vayám prathamásyāmŕ̥tānām
01.024.02b | mánāmahe cā́ru devásya nā́ma
01.024.02c | sá no mahyā́ áditaye púnar dāt
01.024.02d | pitáraṁ ca dr̥śéyam mātáraṁ ca

01.024.03a | abhí tvā deva savitar
01.024.03b | ī́śānaṁ vā́riyāṇaam
01.024.03c | sádāvan bhāgám īmahe

01.024.04a | yáś cid dhí ta itthā́ bhágaḥ
01.024.04b | śaśamānáḥ purā́ nidáḥ
01.024.04c | adveṣó hástayor dadhé

01.024.05a | bhágabhaktasya te vayám
01.024.05b | úd aśema távā́vasā
01.024.05c | mūrdhā́naṁ rāyá ārábhe

01.024.06a | nahí te kṣatráṁ ná sáho ná manyúṁ
01.024.06b | váyaś canā́mī́ patáyanta āpúḥ
01.024.06c | némā́ ā́po animiṣáṁ cárantīr
01.024.06d | ná yé vā́tasya praminánti ábhvam

01.024.07a | abudhné rā́jā váruṇo vánasya
01.024.07b | ūrdhváṁ stū́paṁ dadate pūtádakṣaḥ
01.024.07c | nīcī́nā sthur upári budhná eṣām
01.024.07d | asmé antár níhitāḥ ketávaḥ syuḥ

01.024.08a | urúṁ hí rā́jā váruṇaś cakā́ra
01.024.08b | sū́ryāya pánthām ánuetavā́ u
01.024.08c | apáde pā́dā prátidhātave 'kar
01.024.08d | utā́pavaktā́ hr̥dayāvídhaś cit

01.024.09a | śatáṁ te rājan bhiṣájaḥ sahásram
01.024.09b | urvī́ gabhīrā́ sumatíṣ ṭe astu
01.024.09c | bā́dhasva dūré nírr̥tim parācaíḥ
01.024.09d | kr̥táṁ cid énaḥ prá mumugdhi asmát

01.024.10a | amī́ yá ŕ̥kṣā níhitāsa uccā́
01.024.10b | náktaṁ dádr̥śre kúha cid díveyuḥ
01.024.10c | ádabdhāni váruṇasya vratā́ni
01.024.10d | vicā́kaśac candrámā náktam eti

01.024.11a | tát tvā yāmi bráhmaṇā vándamānas
01.024.11b | tád ā́ śāste yájamāno havírbhiḥ
01.024.11c | áheḷamāno varuṇehá bodhi
01.024.11d | úruśaṁsa mā́ na ā́yuḥ prá moṣīḥ

01.024.12a | tád ín náktaṁ tád dívā máhyam āhus
01.024.12b | tád ayáṁ kéto hr̥dá ā́ ví caṣṭe
01.024.12c | śúnaḥśépo yám áhuvad gr̥bhītáḥ
01.024.12d | só asmā́n rā́jā váruṇo mumoktu

01.024.13a | śúnaḥśépo hí áhuvad gr̥bhītás
01.024.13b | triṣú ādityáṁ drupadéṣu baddháḥ
01.024.13c | ávainaṁ rā́jā váruṇaḥ sasr̥jyād
01.024.13d | vidvā́m̐ ádabdho ví mumoktu pā́śān

01.024.14a | áva te héḷo varuṇa námobhir
01.024.14b | áva yajñébhir īmahe havírbhiḥ
01.024.14c | kṣáyann asmábhyam asura pracetā
01.024.14d | rā́jann énāṁsi śiśrathaḥ kr̥tā́ni

01.024.15a | úd uttamáṁ varuṇa pā́śam asmád
01.024.15b | ávādhamáṁ ví madhyamáṁ śrathāya
01.024.15c | áthā vayám āditiya vraté táva
01.024.15d | ánāgaso áditaye siyāma

01.025.01a | yác cid dhí te víśo yathā
01.025.01b | prá deva varuṇa vratám
01.025.01c | minīmási dyávi-dyavi

01.025.02a | mā́ no vadhā́ya hatnáve
01.025.02b | jihīḷānásya rīradhaḥ
01.025.02c | mā́ hr̥ṇānásya manyáve

01.025.03a | ví mr̥r̥ḷīkā́ya+ te máno
01.025.03b | rathī́r áśvaṁ ná sáṁditam
01.025.03c | gīrbhír varuṇa sīmahi

01.025.04a | párā hí me vímanyavaḥ
01.025.04b | pátanti vásya~iṣṭaye
01.025.04c | váyo ná vasatī́r úpa

01.025.05a | kadā́ kṣatraśríyaṁ náram
01.025.05b | ā́ váruṇaṁ karāmahe
01.025.05c | mr̥r̥ḷīkā́yorucákṣasam+

01.025.06a | tád ít samānám āśate@
01.025.06b | vénantā ná prá yuchataḥ
01.025.06c | dhr̥távratāya dāśúṣe

01.025.07a | védā yó vīnáam padám
01.025.07b | antárikṣeṇa pátatām
01.025.07c | véda nāváḥ samudríyaḥ

01.025.08a | véda māsó dhr̥távrato
01.025.08b | duvā́daśa prajā́vataḥ
01.025.08c | védā yá upajā́yate

01.025.09a | véda vā́tasya vartaním
01.025.09b | urór r̥ṣvásya br̥hatáḥ
01.025.09c | védā yé adhiā́sate

01.025.10a | ní ṣasāda dhr̥távrato
01.025.10b | váruṇaḥ pastíyāsu ā́
01.025.10c | sā́mrājiyāya sukrátuḥ

01.025.11a | áto víśvāni ádbhutā
01.025.11b | cikitvā́m̐ abhí paśyati
01.025.11c | kr̥tā́ni yā́ ca kártuvā

01.025.12a | sá no viśvā́hā sukrátur
01.025.12b | ādityáḥ supáthā karat
01.025.12c | prá ṇa ā́yūṁṣi tāriṣat

01.025.13a | bíbhrad drāpíṁ hiraṇyáyaṁ
01.025.13b | váruṇo vasta nirṇíjam
01.025.13c | pári spáśo ní ṣedire

01.025.14a | ná yáṁ dípsanti dipsávo
01.025.14b | ná drúhvāṇo jánānaam
01.025.14c | ná devám abhímātayaḥ

01.025.15a | utá yó mā́nuṣeṣu ā́
01.025.15b | yáśaś cakré ásāmi ā́
01.025.15c | asmā́kam udáreṣu ā́

01.025.16a | párā me yanti dhītáyo
01.025.16b | gā́vo ná gávyūtīr ánu
01.025.16c | ichántīr urucákṣasam

01.025.17a | sáṁ nú vocāvahai púnar
01.025.17b | yáto me mádhu ā́bhr̥tam
01.025.17c | hóteva kṣádase priyám

01.025.18a | dárśaṁ nú viśvádarśataṁ
01.025.18b | dárśaṁ rátham ádhi kṣámi
01.025.18c | etā́ juṣata me gíraḥ

01.025.19a | imám me varuṇa śrudhī
01.025.19b | hávam adyā́ ca mr̥r̥ḷaya+
01.025.19c | tuvā́m avasyúr ā́ cake

01.025.20a | tuváṁ víśvasya medhira
01.025.20b | diváś ca gmáś ca rājasi
01.025.20c | sá yā́mani práti śrudhi

01.025.21a | úd uttamám mumugdhi no
01.025.21b | ví pā́śam madhyamáṁ cr̥ta
01.025.21c | ávādhamā́ni jīváse

01.026.01a | vásiṣvā hí miyedhiya
01.026.01b | vástrāṇi ūrjaam pate
01.026.01c | sémáṁ no adhvaráṁ yaja

01.026.02a | ní no hótā váreṇiyaḥ
01.026.02b | sádā yaviṣṭha mánmabhiḥ
01.026.02c | ágne divítmatā vácaḥ

01.026.03a | ā́ hí ṣmā sūnáve pitā́
01.026.03b | āpír yájati āpáye
01.026.03c | sákhā sákhye váreṇiyaḥ

01.026.04a | ā́ no barhī́ riśā́daso
01.026.04b | váruṇo mitró aryamā́
01.026.04c | sī́dantu mánuṣo yathā

01.026.05a | pū́rviya hotar asyá no
01.026.05b | mándasva sakhiyásya ca
01.026.05c | imā́ u ṣú śrudhī gíraḥ

01.026.06a | yác cid dhí śáśvatā tánā
01.026.06b | deváṁ-devaṁ yájāmahe
01.026.06c | tuvé íd dhūyate havíḥ

01.026.07a | priyó no astu viśpátir
01.026.07b | hótā mandró váreṇiyaḥ
01.026.07c | priyā́ḥ suagnáyo vayám

01.026.08a | suagnáyo hí vā́riyaṁ
01.026.08b | devā́so dadhiré ca naḥ
01.026.08c | suagnáyo manāmahe

01.026.09a | áthā na ubháyeṣaam
01.026.09b | ámr̥ta mártiyānaam
01.026.09c | mitháḥ santu práśastayaḥ

01.026.10a | víśvebhir agne agníbhir
01.026.10b | imáṁ yajñám idáṁ vácaḥ
01.026.10c | cáno dhāḥ sahaso yaho

01.027.01a | áśvaṁ ná tvā vā́ravantaṁ
01.027.01b | vandádhyā agníṁ námobhiḥ
01.027.01c | samrā́jantam adhvarā́ṇām

01.027.02a | sá ghā naḥ sūnúḥ śávasā
01.027.02b | pr̥thúpragāmā suśévaḥ
01.027.02c | mīḍhvā́m̐ asmā́kam babhūyāt

01.027.03a | sá no dūrā́c ca āsā́c ca
01.027.03b | ní mártiyaad aghāyóḥ
01.027.03c | pāhí sádam íd viśvā́yuḥ

01.027.04a | imám ū ṣú tvám asmā́kaṁ
01.027.04b | saníṁ gāyatráṁ návyāṁsam
01.027.04c | ágne devéṣu prá vocaḥ

01.027.05a | ā́ no bhaja paraméṣu
01.027.05b | ā́ vā́jeṣu madhyaméṣu
01.027.05c | śíkṣā vásvo ántamasya

01.027.06a | vibhaktā́si citrabhāno
01.027.06b | síndhor ūrmā́ upāká ā́
01.027.06c | sadyó dāśúṣe kṣarasi

01.027.07a | yám agne pr̥tsú mártiyam
01.027.07b | ávā vā́jeṣu yáṁ junā́ḥ
01.027.07c | sá yántā śáśvatīr íṣaḥ

01.027.08a | nákir asya sahantiya
01.027.08b | parietā́ káyasya cit
01.027.08c | vā́jo asti śravā́yiyaḥ

01.027.09a | sá vā́jaṁ viśvácarṣaṇir
01.027.09b | árvadbhir astu tárutā
01.027.09c | víprebhir astu sánitā

01.027.10a | járābodha tád viviḍḍhi
01.027.10b | viśé-viśe yajñíyāya
01.027.10c | stómaṁ rudrā́ya dŕ̥śīkam

01.027.11a | sá no mahā́m̐ animānó
01.027.11b | dhūmáketuḥ puruścandráḥ
01.027.11c | dhiyé vā́jāya hinvatu

01.027.12a | sá revā́m̐ iva viśpátir
01.027.12b | daívyaḥ ketúḥ śr̥ṇotu naḥ
01.027.12c | ukthaír agnír br̥hádbhānuḥ

01.027.13a | námo mahádbhyo námo arbhakébhyo
01.027.13b | námo yúvabhyo náma āśinébhyaḥ
01.027.13c | yájāma devā́n yádi śaknávāma
01.027.13d | mā́ jyā́yasaḥ śáṁsam ā́ vr̥kṣi devāḥ

01.028.01a | yátra grā́vā pr̥thúbudhna
01.028.01b | ūrdhvó bhávati sótave
01.028.01c | ulū́khalasutānaam
01.028.01d | ávéd u indra jalgulaḥ

01.028.02a | yátra dvā́v iva jaghánā
01.028.02b | adhiṣavaṇíyā kr̥tā́
01.028.02c | ulū́khalasutānaam
01.028.02d | ávéd u indra jalgulaḥ

01.028.03a | yátra nā́rī apacyavám
01.028.03b | upacyaváṁ ca śíkṣate
01.028.03c | ulū́khalasutānaam
01.028.03d | ávéd u indra jalgulaḥ

01.028.04a | yátra mánthāṁ vibadhnáte
01.028.04b | raśmī́n yámitavā́ iva
01.028.04c | ulū́khalasutānaam
01.028.04d | ávéd u indra jalgulaḥ

01.028.05a | yác cid dhí tváṁ gr̥hé-gr̥ha
01.028.05b | úlūkhalaka yujyáse
01.028.05c | ihá dyumáttamaṁ vada
01.028.05d | jáyatām iva dundubhíḥ

01.028.06a | utá sma te vanaspate
01.028.06b | vā́to ví vāti ágram ít
01.028.06c | átho índrāya pā́tave
01.028.06d | sunú sómam ulūkhala

01.028.07a | āyajī́ vājasā́tamā
01.028.07b | tā́ hí uccā́ vijarbhr̥táḥ
01.028.07c | hárī 'vā́ndhāṁsi@ bápsatā

01.028.08a | tā́ no adyá vanaspatī
01.028.08b | r̥ṣvā́v r̥ṣvébhiḥ sotŕ̥bhiḥ
01.028.08c | índrāya mádhumat sutam

01.028.09a | úc chiṣṭáṁ camúvor bhara
01.028.09b | sómam pavítra ā́ sr̥ja
01.028.09c | ní dhehi gór ádhi tvací

01.029.01a | yác cid dhí satya somapā
01.029.01b | anāśastā́ iva smási
01.029.01c | ā́ tū́ na indra śaṁsaya
01.029.01d | góṣu áśveṣu śubhríṣu
01.029.01e | sahásreṣu tuvīmagha

01.029.02a | śíprin vājānaam pate
01.029.02b | śácīvas táva daṁsánā
01.029.02c | ā́ tū́ na indra śaṁsaya
01.029.02d | góṣu áśveṣu śubhríṣu
01.029.02e | sahásreṣu tuvīmagha

01.029.03a | ní ṣvāpayā mithūdŕ̥śā
01.029.03b | sastā́m ábudhyamāne
01.029.03c | ā́ tū́ na indra śaṁsaya
01.029.03d | góṣu áśveṣu śubhríṣu
01.029.03e | sahásreṣu tuvīmagha

01.029.04a | sasántu tyā́ árātayo
01.029.04b | bódhantu śūra rātáyaḥ
01.029.04c | ā́ tū́ na indra śaṁsaya
01.029.04d | góṣu áśveṣu śubhríṣu
01.029.04e | sahásreṣu tuvīmagha

01.029.05a | sám indra gardabhám mr̥ṇa
01.029.05b | nuvántam pāpáyāmuyā́
01.029.05c | ā́ tū́ na indra śaṁsaya
01.029.05d | góṣu áśveṣu śubhríṣu
01.029.05e | sahásreṣu tuvīmagha

01.029.06a | pátāti kuṇḍr̥ṇā́ciyā
01.029.06b | dūráṁ vā́to vánād ádhi
01.029.06c | ā́ tū́ na indra śaṁsaya
01.029.06d | góṣu áśveṣu śubhríṣu
01.029.06e | sahásreṣu tuvīmagha

01.029.07a | sárvam parikrośáṁ jahi
01.029.07b | jambháyā kr̥kadāśúvam
01.029.07c | ā́ tū́ na indra śaṁsaya
01.029.07d | góṣu áśveṣu śubhríṣu
01.029.07e | sahásreṣu tuvīmagha

01.030.01a | ā́ va índraṁ kríviṁ yathā
01.030.01b | vājayántaḥ śatákratum
01.030.01c | máṁhiṣṭhaṁ siñca índubhiḥ

01.030.02a | śatáṁ vā yáḥ śúcīnaaṁ
01.030.02b | sahásraṁ vā sámāśirām
01.030.02c | éd u nimnáṁ ná rīyate

01.030.03a | sáṁ yán mádāya śuṣmíṇa
01.030.03b | enā́ hí asya udáre
01.030.03c | samudró ná vyáco dadhé

01.030.04a | ayám u te sám atasi
01.030.04b | kapóta iva garbhadhím
01.030.04c | vácas tác cin na ohase

01.030.05a | stotráṁ rādhānaam pate
01.030.05b | gírvāho vīra yásya te
01.030.05c | víbhūtir astu sūnŕ̥tā

01.030.06a | ūrdhvás tiṣṭhā na ūtáye
01.030.06b | asmín vā́je śatakrato
01.030.06c | sám anyéṣu bravāvahai

01.030.07a | yóge-yoge tavástaraṁ
01.030.07b | vā́je-vāje havāmahe
01.030.07c | sákhāya índram ūtáye

01.030.08a | ā́ ghā gamad yádi śrávat
01.030.08b | sahasríṇībhir ūtíbhiḥ
01.030.08c | vā́jebhir úpa no hávam

01.030.09a | ánu pratnásya ókaso
01.030.09b | huvé tuvipratíṁ náram
01.030.09c | yáṁ te pū́rvam pitā́ huvé

01.030.10a | táṁ tvā vayáṁ viśvavāra
01.030.10b | ā́ śāsmahe puruhūta
01.030.10c | sákhe vaso jaritŕ̥bhyaḥ

01.030.11a | asmā́kaṁ śipríṇīnaaṁ
01.030.11b | sómapāḥ somapā́vnaam
01.030.11c | sákhe vajrin sákhīnaam

01.030.12a | táthā tád astu somapāḥ
01.030.12b | sákhe vajrin táthā kr̥ṇu
01.030.12c | yáthā ta uśmásīṣṭáye

01.030.13a | revátīr naḥ sadhamā́da
01.030.13b | índre santu tuvívājāḥ
01.030.13c | kṣumánto yā́bhir mádema

01.030.14a | ā́ gha tvā́vān tmánā āptá
01.030.14b | stotŕ̥bhyo dhr̥ṣṇav iyānáḥ
01.030.14c | r̥ṇór ákṣaṁ ná cakríyoḥ

01.030.15a | ā́ yád dúvaḥ śatakratav
01.030.15b | ā́ kā́maṁ jaritr̥r̥ṇáam
01.030.15c | r̥ṇór ákṣaṁ ná śácībhiḥ

01.030.16a | śáśvad índraḥ pópruthadbhir jigāya
01.030.16b | nā́nadadbhiḥ śā́śvasadbhir dhánāni
01.030.16c | sá no hiraṇyaratháṁ daṁsánāvān
01.030.16d | sá naḥ sanitā́ sanáye sá no 'dāt

01.030.17a | ā́ aśvināv áśvāvatyā
01.030.17b | iṣā́ yātaṁ śávīrayā
01.030.17c | gómad dasrā híraṇyavat

01.030.18a | samānáyojano hí vāṁ
01.030.18b | rátho dasrāv ámartiyaḥ
01.030.18c | samudré aśvinéyate

01.030.19a | ní aghniyásya mūrdháni
01.030.19b | cakráṁ ráthasya yemathuḥ
01.030.19c | pári dyā́m anyád īyate

01.030.20a | kás ta uṣaḥ kadhapriye
01.030.20b | bhujé márto amartiye
01.030.20c | káṁ nakṣase vibhāvari

01.030.21a | vayáṁ hí te ámanmahi
01.030.21b | ā́ ántād ā́ parākáat
01.030.21c | áśve ná citre aruṣi

01.030.22a | tuváṁ tiyébhir ā́ gahi
01.030.22b | vā́jebhir duhitar divaḥ
01.030.22c | asmé rayíṁ ní dhāraya

01.031.01a | tuvám agne prathamó áṅgirā ŕ̥ṣir
01.031.01b | devó devā́nām abhavaḥ śiváḥ sákhā
01.031.01c | táva vraté kaváyo vidmanā́paso
01.031.01d | ájāyanta marúto bhrā́jadr̥ṣṭayaḥ

01.031.02a | tuvám agne prathamó áṅgirastamaḥ
01.031.02b | kavír devā́nām pári bhūṣasi vratám
01.031.02c | vibhúr víśvasmai bhúvanāya médhiro
01.031.02d | dvimātā́ śayúḥ katidhā́ cid āyáve

01.031.03a | tuvám agne prathamó mātaríśvana
01.031.03b | āvír bhava sukratūyā́ vivásvate
01.031.03c | árejetāṁ ródasī hotr̥vū́riye
01.031.03d | ásaghnor bhārám áyajo mahó vaso

01.031.04a | tuvám agne mánave dyā́m avāśayaḥ
01.031.04b | purūrávase sukŕ̥te sukŕ̥ttaraḥ
01.031.04c | śvātréṇa yát pitarór+ múcyase pári
01.031.04d | ā́ tvā pū́rvam anayann ā́param púnaḥ

01.031.05a | tuvám agne vr̥ṣabháḥ puṣṭivárdhana
01.031.05b | údyatasruce bhavasi śravā́yiyaḥ
01.031.05c | yá ā́hutim pári védā váṣaṭkr̥tim
01.031.05d | ékāyur ágre víśa āvívāsasi

01.031.06a | tuvám agne vr̥jinávartaniṁ náraṁ
01.031.06b | sákman piparṣi vidáthe vicarṣaṇe
01.031.06c | yáḥ śū́rasātā páritakmiye dháne
01.031.06d | dabhrébhiś cit sámr̥tā háṁsi bhū́yasaḥ

01.031.07a | tuváṁ tám agne amr̥tatvá uttamé
01.031.07b | mártaṁ dadhāsi śrávase divé-dive
01.031.07c | yás tātr̥ṣāṇá ubháyāya jánmane
01.031.07d | máyaḥ kr̥ṇóṣi práya ā́ ca sūráye

01.031.08a | tuváṁ no agne sanáye dhánānāṁ
01.031.08b | yaśásaṁ kārúṁ kr̥ṇuhi stávānaḥ
01.031.08c | r̥dhyā́ma kárma apásā návena
01.031.08d | devaír dyāvāpr̥thivī prā́vataṁ naḥ

01.031.09a | tuváṁ no agne pitarór+ upástha ā́
01.031.09b | devó devéṣu anavadya jā́gr̥viḥ
01.031.09c | tanūkŕ̥d bodhi prámatiś ca kāráve
01.031.09d | tuváṁ kalyāṇa vásu víśvam ópiṣe

01.031.10a | tuvám agne prámatis tvám pitā́si nas
01.031.10b | tuváṁ vayaskŕ̥t táva jāmáyo vayám
01.031.10c | sáṁ tvā rā́yaḥ śatínaḥ sáṁ sahasríṇaḥ
01.031.10d | suvī́raṁ yanti vratapā́m adābhiya

01.031.11a | tuvā́m agne prathamám āyúm āyáve
01.031.11b | devā́ akr̥ṇvan náhuṣasya viśpátim
01.031.11c | íḷām akr̥ṇvan mánuṣasya śā́sanīm
01.031.11d | pitúr yát putró mámakasya jā́yate

01.031.12a | tuváṁ no agne táva deva pāyúbhir
01.031.12b | maghóno rakṣa tanúvaś ca vandiya
01.031.12c | trātā́ tokásya tánaye gávām asi
01.031.12d | ánimeṣaṁ rákṣamāṇas táva vraté

01.031.13a | tuvám agne yájyave pāyúr ántaro
01.031.13b | aniṣaṅgā́ya caturakṣá idhyase
01.031.13c | yó rātáhavyo avr̥kā́ya dhā́yase
01.031.13d | kīréś cin mántram mánasā vanóṣi tám

01.031.14a | tuvám agna uruśáṁsāya vāgháte
01.031.14b | spārháṁ yád rékṇaḥ paramáṁ vanóṣi tát
01.031.14c | ādhrásya cit prámatir ucyase pitā́
01.031.14d | prá pā́kaṁ śā́ssi prá díśo vidúṣṭaraḥ

01.031.15a | tuvám agne práyatadakṣiṇaṁ náraṁ
01.031.15b | vármeva syūtám pári pāsi viśvátaḥ
01.031.15c | svādukṣádmā yó vasataú siyonakŕ̥j
01.031.15d | jīvayājáṁ yájate sópamā́ diváḥ

01.031.16a | imā́m agne śaráṇim mīmr̥ṣo na
01.031.16b | imám ádhvānaṁ yám ágāma dūrā́t
01.031.16c | āpíḥ pitā́ prámatiḥ somiyā́nām
01.031.16d | bhŕ̥mir asi r̥ṣikŕ̥n mártiyānām

01.031.17a | manuṣvád agne aṅgirasvád aṅgiro
01.031.17b | yayātivát sádane pūrvavác chuce
01.031.17c | ácha yāhi ā́ vahā daíviyaṁ jánam
01.031.17d | ā́ sādaya barhíṣi yákṣi ca priyám

01.031.18a | eténāgne bráhmaṇā vāvr̥dhasva
01.031.18b | śáktī vā yát te cakr̥mā́ vidā́ vā
01.031.18c | utá prá ṇeṣi abhí vásyo asmā́n
01.031.18d | sáṁ naḥ sr̥ja sumatī́@ vā́javatyā

01.032.01a | índrasya nú vīríyāṇi prá vocaṁ
01.032.01b | yā́ni cakā́ra prathamā́ni vajrī́
01.032.01c | áhann áhim ánu apás tatarda
01.032.01d | prá vakṣáṇā abhinat párvatānām

01.032.02a | áhann áhim párvate śiśriyāṇáṁ
01.032.02b | tváṣṭāsmai vájraṁ svaríyaṁ tatakṣa
01.032.02c | vāśrā́ iva dhenávaḥ syándamānā
01.032.02d | áñjaḥ samudrám áva jagmur ā́paḥ

01.032.03a | vr̥ṣāyámāṇo avr̥ṇīta sómaṁ
01.032.03b | tríkadrukeṣu apibat sutásya
01.032.03c | ā́ sā́yakam maghávādatta vájram
01.032.03d | áhann enam prathamajā́m áhīnām

01.032.04a | yád indrā́han prathamajā́m áhīnām
01.032.04b | ā́n māyínām ámināḥ prótá māyā́ḥ
01.032.04c | ā́t sū́riyaṁ janáyan dyā́m uṣā́saṁ
01.032.04d | tādī́tnā śátruṁ ná kílā vivitse

01.032.05a | áhan vr̥tráṁ vr̥tratáraṁ víaṁsam
01.032.05b | índro vájreṇa mahatā́ vadhéna
01.032.05c | skándhāṁsīva kúliśenā vívr̥kṇā
01.032.05d | áhiḥ śayata upapŕ̥k pr̥thivyā́ḥ

01.032.06a | ayoddhéva durmáda ā́ hí juhvé
01.032.06b | mahāvīráṁ tuvibādhám r̥jīṣám
01.032.06c | nā́tārīd asya sámr̥tiṁ vadhā́nāṁ
01.032.06d | sáṁ rujā́nāḥ pipiṣa índraśatruḥ

01.032.07a | apā́d ahastó apr̥tanyad índram
01.032.07b | ā́sya vájram ádhi sā́nau jaghāna
01.032.07c | vŕ̥ṣṇo vádhriḥ pratimā́nam búbhūṣan
01.032.07d | purutrā́ vr̥tró aśayad víastaḥ

01.032.08a | nadáṁ ná bhinnám amuyā́ śáyānam
01.032.08b | máno rúhāṇā áti yanti ā́paḥ
01.032.08c | yā́ś cid vr̥tró mahinā́ paryátiṣṭhat
01.032.08d | tā́sām áhiḥ patsutaḥśī́r babhūva

01.032.09a | *nīcā́vayā abhavad vr̥tráputrā
01.032.09b | índro asyā áva vádhar jabhāra
01.032.09c | úttarā sū́r ádharaḥ putrá āsīd
01.032.09d | dā́nuḥ śaye sahávatsā ná dhenúḥ

01.032.10a | átiṣṭhantīnām aniveśanā́nāṁ
01.032.10b | kā́ṣṭhānām mádhye níhitaṁ śárīram
01.032.10c | vr̥trásya niṇyáṁ ví caranti ā́po
01.032.10d | dīrgháṁ táma ā́śayad índraśatruḥ

01.032.11a | dāsápatnīr áhigopā atiṣṭhan
01.032.11b | níruddhā ā́paḥ paṇíneva gā́vaḥ
01.032.11c | apā́m bílam ápihitaṁ yád ā́sīd
01.032.11d | vr̥tráṁ jaghanvā́m̐ ápa tád vavāra

01.032.12a | áśviyo vā́ro abhavas tád indra
01.032.12b | sr̥ké yát tvā pratyáhan devá ékaḥ
01.032.12c | ájayo gā́ ájayaḥ śūra sómam
01.032.12d | ávāsr̥jaḥ sártave saptá síndhūn

01.032.13a | nā́smai vidyún ná tanyatúḥ siṣedha
01.032.13b | ná yā́m míham ákirad dhrādúniṁ ca
01.032.13c | índraś ca yád yuyudhā́te áhiś ca
01.032.13d | utā́parī́bhyo maghávā ví jigye

01.032.14a | áher yātā́raṁ kám apaśya indra
01.032.14b | hr̥dí yát te jaghnúṣo bhī́r ágachat
01.032.14c | náva ca yán navatíṁ ca srávantīḥ
01.032.14d | śyenó ná bhītó átaro rájāṁsi

01.032.15a | índro yātó ávasitasya rā́jā
01.032.15b | śámasya ca śr̥ṅgíṇo vájrabāhuḥ
01.032.15c | séd u rā́jā kṣayati carṣaṇīnā́m
01.032.15d | arā́n ná nemíḥ pári tā́ babhūva

01.033.01a | étā́yāma úpa gavyánta índram
01.033.01b | asmā́kaṁ sú prámatiṁ vāvr̥dhāti
01.033.01c | anāmr̥ṇáḥ kuvíd ā́d asyá rāyó
01.033.01d | gávāṁ kétam páram āvárjate naḥ

01.033.02a | úpéd aháṁ dhanadā́m ápratītaṁ
01.033.02b | júṣṭāṁ ná śyenó vasatím patāmi
01.033.02c | índraṁ namasyánn upamébhir arkaír
01.033.02d | yá stotŕ̥bhyo háviyo ásti yā́man

01.033.03a | ní sárvasena iṣudhī́m̐r asakta
01.033.03b | sám aryó gā́ ajati yásya váṣṭi
01.033.03c | coṣkūyámāṇa indra bhū́ri vāmám
01.033.03d | mā́ paṇír bhūr asmád ádhi pravr̥ddha

01.033.04a | vádhīr hí dásyuṁ dhanínaṁ ghanénam̐
01.033.04b | ékaś cárann upaśākébhir indra
01.033.04c | dhánor ádhi viṣuṇák té ví āyann
01.033.04d | áyajvānaḥ sanakā́ḥ prétim īyuḥ

01.033.05a | párā cic chīrṣā́ vavr̥jus tá indra
01.033.05b | áyajvāno yájvabhi spárdhamānāḥ
01.033.05c | prá yád divó hariva sthātar ugra
01.033.05d | nír avratā́m̐ adhamo ródasīyoḥ

01.033.06a | áyuyutsann anavadyásya sénām
01.033.06b | áyātayanta kṣitáyo návagvāḥ
01.033.06c | vr̥ṣāyúdho ná vádhrayo níraṣṭāḥ
01.033.06d | pravádbhir índrāc citáyanta āyan

01.033.07a | tuvám etā́n rudató jákṣataś ca
01.033.07b | áyodhayo rájasa indra pāré
01.033.07c | ávādaho divá ā́ dásyum uccā́
01.033.07d | prá sunvatá stuvatáḥ śáṁsam āvaḥ

01.033.08a | cakrāṇā́saḥ parīṇáham pr̥thivyā́
01.033.08b | híraṇyena maṇínā śúmbhamānāḥ
01.033.08c | ná hinvānā́sas titirus tá índram
01.033.08d | pári spáśo adadhāt sū́riyeṇa

01.033.09a | pári yád indara+ ródasī ubhé
01.033.09b | ábubhojīr mahinā́ viśvátaḥ sīm
01.033.09c | ámanyamānām̐ abhí mányamānair
01.033.09d | nír brahmábhir adhamo dásyum indra

01.033.10a | ná yé diváḥ pr̥thivyā́ ántam āpúr
01.033.10b | ná māyā́bhir dhanadā́m paryábhūvan
01.033.10c | yújaṁ vájraṁ vr̥ṣabháś cakra índro
01.033.10d | nír jyótiṣā támaso gā́ adukṣat

01.033.11a | ánu svadhā́m akṣarann ā́po asya
01.033.11b | ávardhata mádhya ā́ nāvíyānām
01.033.11c | sadhrīcī́nena mánasā tám índra
01.033.11d | ójiṣṭhena hánmanāhann abhí dyū́n

01.033.12a | ní āvidhyad ilībíśasya dr̥r̥ḷhā́+
01.033.12b | ví śr̥ṅgíṇam abhinac chúṣṇam índraḥ
01.033.12c | yā́vat táro maghavan yā́vad ójo
01.033.12d | vájreṇa śátrum avadhīḥ pr̥tanyúm

01.033.13a | abhí sidhmó ajigād asya śátrūn
01.033.13b | ví tigména vr̥ṣabhéṇā púro 'bhet
01.033.13c | sáṁ vájreṇa asr̥jad vr̥trám índraḥ
01.033.13d | prá svā́m matím atirac chā́śadānaḥ

01.033.14a | ā́vaḥ kútsam indara+ yásmi@ cākán
01.033.14b | prā́vo yúdhyantaṁ vr̥ṣabháṁ dáśadyum
01.033.14c | śaphácyuto reeṇúr nakṣata dyā́m
01.033.14d | úc chvaitreyó nr̥ṣā́hiyāya tasthau

01.033.15a | ā́vaḥ śámaṁ vr̥ṣabháṁ túgriyāsu
01.033.15b | kṣetrajeṣé maghavañ chvítriyaṁ gā́m
01.033.15c | jiyók cid átra tasthivā́ṁso akrañ
01.033.15d | chatrūyatā́m ádharā védanākaḥ

01.034.01a | tríś cin no adyā́ bhavataṁ navedasā
01.034.01b | vibhúr vāṁ yā́ma utá rātír aśvinā
01.034.01c | yuvór hí yantráṁ himiyéva vā́saso
01.034.01d | abhyāyaṁsényā bhavatam manīṣíbhiḥ

01.034.02a | tráyaḥ paváyo madhuvā́hane ráthe
01.034.02b | sómasya venā́m ánu víśva íd viduḥ
01.034.02c | tráya skambhā́sa skabhitā́sa ārábhe
01.034.02d | trír náktaṁ yāthás trír u aśvinā dívā

01.034.03a | samāné áhan trír avadyagohanā
01.034.03b | trír adyá yajñám mádhunā mimikṣatam
01.034.03c | trír vā́javatīr íṣo aśvinā yuváṁ
01.034.03d | doṣā́ asmábhyam uṣásaś ca pinvatam

01.034.04a | trír vartír yātaṁ trír ánuvrate jané
01.034.04b | *tríḥ suprāvíye treedhéva śikṣatam
01.034.04c | trír nāndíyaṁ vahatam aśvinā yuváṁ
01.034.04d | tríḥ pŕ̥kṣo asmé akṣáreva pinvatam

01.034.05a | trír no rayíṁ vahatam aśvinā yuváṁ
01.034.05b | trír devátātā trír utā́vataṁ dhíyaḥ
01.034.05c | tríḥ saubhagatváṁ trír utá śrávāṁsi nas
01.034.05d | triṣṭháṁ vāṁ sū́re duhitā́ ruhad rátham

01.034.06a | trír no aśvinā diviyā́ni bheṣajā́
01.034.06b | tríḥ pā́rthivāni trír u dattam adbhiyáḥ
01.034.06c | omā́naṁ śaṁyór mámakāya sūnáve
01.034.06d | tridhā́tu śárma vahataṁ śubhas patī

01.034.07a | trír no aśvinā yajatā́ divé-dive
01.034.07b | pári tridhā́tu pr̥thivī́m aśāyatam
01.034.07c | tisró nāsatyā rathiyā parāváta
01.034.07d | ātméva vā́taḥ svásarāṇi gachatam

01.034.08a | trír aśvinā síndhubhiḥ saptámātr̥bhis
01.034.08b | *tráya āhāvā́s treedhā́ havíṣ kr̥tám
01.034.08c | tisráḥ pr̥thivī́r upári pravā́ divó
01.034.08d | nā́kaṁ rakṣethe dyúbhir aktúbhir hitám

01.034.09a | kúva trī́ cakrā́ trivŕ̥to ráthasya
01.034.09b | kúva tráyo vandhúro yé sánīḷāḥ
01.034.09c | kadā́ yógo vājíno rā́sabhasya
01.034.09d | yéna yajñáṁ nāsatiyopayātháḥ

01.034.10a | ā́ nāsatyā gáchataṁ hūyáte havír
01.034.10b | mádhvaḥ pibatam madhupébhir āsábhiḥ
01.034.10c | yuvór hí pū́rvaṁ savitóṣáso rátham
01.034.10d | r̥tā́ya citráṁ ghr̥távantam íṣyati

01.034.11a | ā́ nāsatyā tribhír ekādaśaír ihá
01.034.11b | devébhir yātam madhupéyam aśvinā
01.034.11c | prā́yus tā́riṣṭaṁ nī́ rápāṁsi mr̥kṣataṁ
01.034.11d | sédhataṁ dvéṣo bhávataṁ sacābhúvā

01.034.12a | ā́ no aśvinā trivŕ̥tā ráthena
01.034.12b | arvā́ñcaṁ rayíṁ vahataṁ suvī́ram
01.034.12c | śr̥ṇvántā vām ávase johavīmi
01.034.12d | vr̥dhé ca no bhavataṁ vā́jasātau

01.035.01a | hváyāmi agním prathamáṁ suastáye
01.035.01b | hváyāmi mitrā́váruṇāv ihā́vase
01.035.01c | hváyāmi rā́trīṁ jágato nivéśanīṁ
01.035.01d | hváyāmi deváṁ savitā́ram ūtáye

01.035.02a | ā́ kr̥ṣṇéna rájasā vártamāno
01.035.02b | niveśáyann amŕ̥tam mártiyaṁ ca
01.035.02c | hiraṇyáyena savitā́ ráthena
01.035.02d | ā́ devó yāti bhúvanāni páśyan

01.035.03a | yā́ti deváḥ pravátā yā́ti udvátā
01.035.03b | yā́ti śubhrā́bhyāṁ yajató háribhyām
01.035.03c | ā́ devó yāti savitā́ parāváto
01.035.03d | ápa víśvā duritā́ bā́dhamānaḥ

01.035.04a | abhī́vr̥taṁ kŕ̥śanair viśvárūpaṁ
01.035.04b | híraṇyaśamyaṁ yajató br̥hántam
01.035.04c | ā́sthād ráthaṁ savitā́ citrábhānuḥ
01.035.04d | kr̥ṣṇā́ rájāṁsi táviṣīṁ dádhānaḥ

01.035.05a | ví jánāñ chyāvā́ḥ śitipā́do akhyan
01.035.05b | ráthaṁ híraṇyapra~ugaṁ váhantaḥ
01.035.05c | śáśvad víśaḥ savitúr daíviyasya
01.035.05d | upásthe víśvā bhúvanāni tasthuḥ

01.035.06a | tisró dyā́vaḥ savitúr dvā́ upásthām̐
01.035.06b | ékā yamásya bhúvane virāṣā́ṭ
01.035.06c | āṇíṁ ná ráthyam amŕ̥tā́dhi tasthur
01.035.06d | ihá bravītu yá u tác cíketat

01.035.07a | ví suparṇó antárikṣāṇi akhyad
01.035.07b | gabhīrávepā ásuraḥ sunītháḥ
01.035.07c | kúvedā́nīṁ sū́riyaḥ káś ciketa
01.035.07d | katamā́ṁ dyā́ṁ raśmír asyā́ tatāna

01.035.08a | aṣṭaú ví akhyat kakúbhaḥ pr̥thivyā́s
01.035.08b | trī́ dhánuva yójanā saptá síndhūn
01.035.08c | hiraṇyākṣáḥ savitā́ devá ā́gād
01.035.08d | dádhad rátnā dāśúṣe vā́riyāṇi

01.035.09a | híraṇyapāṇiḥ savitā́ vícarṣaṇir
01.035.09b | ubhé dyā́vāpr̥thivī́ antár īyate
01.035.09c | ápā́mīvām bā́dhate véti sū́riyam
01.035.09d | abhí kr̥ṣṇéna rájasā dyā́m r̥ṇoti

01.035.10a | híraṇyahasto ásuraḥ sunītháḥ
01.035.10b | sumr̥r̥ḷīkáḥ+ suávām̐ yātu arvā́ṅ
01.035.10c | apasédhan rakṣáso yātudhā́nān
01.035.10d | ásthād deváḥ pratidoṣáṁ gr̥ṇānáḥ

01.035.11a | yé te pánthāḥ savitaḥ pūrviyā́so
01.035.11b | areṇávaḥ súkr̥tā antárikṣe
01.035.11c | tébhir no adyá pathíbhiḥ sugébhī
01.035.11d | rákṣā ca no ádhi ca brūhi deva

01.036.01a | prá vo yahvám purūṇáaṁ
01.036.01b | viśā́ṁ devayatī́naam
01.036.01c | agníṁ suuktébhir vácobhir īmahe
01.036.01d | yáṁ sīm íd anyá ī́ḷate

01.036.02a | jánāso agníṁ dadhire sahovŕ̥dhaṁ
01.036.02b | havíṣmanto vidhema te
01.036.02c | sá tváṁ no adyá sumánā ihā́vitā́
01.036.02d | bhávā vā́jeṣu santiya

01.036.03a | prá tvā dūtáṁ vr̥ṇīmahe
01.036.03b | hótāraṁ viśvávedasam
01.036.03c | mahás te sató ví caranti arcáyo
01.036.03d | diví spr̥śanti bhānávaḥ

01.036.04a | devā́sas tvā váruṇo mitró aryamā́
01.036.04b | sáṁ dūtám pratnám indhate
01.036.04c | víśvaṁ só agne jayati tváyā dhánaṁ
01.036.04d | yás te dadā́śa mártiyaḥ

01.036.05a | mandró hótā gr̥hápatir
01.036.05b | ágne dūtó viśā́m asi
01.036.05c | tuvé víśvā sáṁgatāni vratā́ dhruvā́
01.036.05d | yā́ni devā́ ákr̥ṇvata

01.036.06a | tuvé íd agne subháge yaviṣṭhiya
01.036.06b | víśvam ā́ hūyate havíḥ
01.036.06c | sá tváṁ no adyá sumánā utā́paráṁ
01.036.06d | yákṣi devā́n suvī́riyā

01.036.07a | táṁ ghem itthā́ namasvína
01.036.07b | úpa svarā́jam āsate
01.036.07c | hótrābhir agním mánuṣaḥ sám indhate
01.036.07d | titirvā́ṁso áti srídhaḥ

01.036.08a | ghnánto vr̥trám ataran ródasī apá
01.036.08b | urú kṣáyāya cakrire
01.036.08c | bhúvat káṇve vŕ̥ṣā diyumnī́ ā́hutaḥ
01.036.08d | krándad áśvo gáviṣṭiṣu

01.036.09a | sáṁ sīdasva mahā́m̐ asi
01.036.09b | śócasva devavī́tamaḥ
01.036.09c | ví dhūmám agne aruṣám miyedhiya
01.036.09d | sr̥já praśasta darśatám

01.036.10a | yáṁ tvā devā́so mánave dadhúr ihá
01.036.10b | yájiṣṭhaṁ havyavāhana
01.036.10c | yáṁ káṇvo médhiyātithir dhanaspŕ̥taṁ
01.036.10d | yáṁ vŕ̥ṣā yám upastutáḥ

01.036.11a | yám agním médhiyātithiḥ
01.036.11b | káṇva īdhá r̥tā́d ádhi
01.036.11c | tásya préṣo dīdiyus tám imā́ ŕ̥cas
01.036.11d | tám agníṁ vardhayāmasi

01.036.12a | rāyás pūrdhi svadhāvó ásti hí té
01.036.12b | ágne devéṣu ā́piyam
01.036.12c | tuváṁ vā́jasya śrútiyasya rājasi
01.036.12d | sá no mr̥r̥ḷa+ mahā́m̐ asi

01.036.13a | ūrdhvá ū ṣú ṇa ūtáye
01.036.13b | tíṣṭhā devó ná savitā́
01.036.13c | ūrdhvó vā́jasya sánitā yád añjíbhir
01.036.13d | vāghádbhir vihváyāmahe

01.036.14a | ūrdhvó naḥ pāhi áṁhaso ní ketúnā
01.036.14b | víśvaṁ sám atríṇaṁ daha
01.036.14c | kr̥dhī́ na ūrdhvā́ñ caráthāya jīváse
01.036.14d | vidā́ devéṣu no dúvaḥ

01.036.15a | pāhí no agne rakṣásaḥ
01.036.15b | pāhí dhūrtér árāvaṇaḥ
01.036.15c | pāhí rī́ṣata utá vā jíghāṁsato
01.036.15d | bŕ̥hadbhāno yáviṣṭhiya

01.036.16a | ghanéva víṣvag ví jahi árāvaṇas
01.036.16b | tápurjambha yó asmadhrúk
01.036.16c | yó mártiyaḥ śíśīte áti aktúbhir
01.036.16d | mā́ naḥ sá ripúr īśata

01.036.17a | agnír vavne suvī́riyam
01.036.17b | agníḥ káṇvāya saúbhagam
01.036.17c | agníḥ prā́van mitrótá médhiyātithim
01.036.17d | agníḥ sātā́ upastutám

01.036.18a | agnínā turváśaṁ yádum parāváta
01.036.18b | ugrā́devaṁ havāmahe
01.036.18c | agnír nayan návavāstvam br̥hádrathaṁ
01.036.18d | turvī́tiṁ dásyave sáhaḥ

01.036.19a | ní tvā́m agne mánur dadhe
01.036.19b | jyótir jánāya śáśvate
01.036.19c | dīdétha káṇva r̥tájāta ukṣitó
01.036.19d | yáṁ namasyánti kr̥ṣṭáyaḥ

01.036.20a | tveṣā́so agnér ámavanto arcáyo
01.036.20b | bhīmā́so ná prátītaye
01.036.20c | rakṣasvínaḥ sádam íd yātumā́vato
01.036.20d | víśvaṁ sám atríṇaṁ daha

01.037.01a | krīḷáṁ vaḥ śárdho mā́rutam
01.037.01b | anarvā́ṇaṁ ratheśúbham
01.037.01c | káṇvā abhí prá gāyata

01.037.02a | yé pŕ̥ṣatībhir r̥ṣṭíbhiḥ
01.037.02b | sākáṁ vā́śībhir añjíbhiḥ
01.037.02c | ájāyanta svábhānavaḥ

01.037.03a | ihéva śr̥ṇva eṣaaṁ
01.037.03b | káśā hásteṣu yád vádān
01.037.03c | ní yā́mañ citrám r̥ñjate

01.037.04a | prá vaḥ śárdhāya ghŕ̥ṣvaye
01.037.04b | tveṣádyumnāya śuṣmíṇe
01.037.04c | deváttam bráhma gāyata

01.037.05a | prá śaṁsā góṣu ághniyaṁ
01.037.05b | krīḷáṁ yác chárdho mā́rutam
01.037.05c | jámbhe rásasya vāvr̥dhe

01.037.06a | kó vo várṣiṣṭha ā́ naro
01.037.06b | diváś ca gmáś ca dhūtayaḥ
01.037.06c | yát sīm ántaṁ ná dhūnuthá

01.037.07a | ní vo yā́māya mā́nuṣo
01.037.07b | dadhrá ugrā́ya manyáve
01.037.07c | jíhīta párvato giríḥ

01.037.08a | yéṣām ájmeṣu pr̥thivī́
01.037.08b | jujurvā́m̐ iva viśpátiḥ
01.037.08c | bhiyā́ yā́meṣu réjate

01.037.09a | sthiráṁ hí jā́nam eṣaaṁ
01.037.09b | váyo mātúr níretave
01.037.09c | yát sīm ánu dvitā́ śávaḥ

01.037.10a | úd u tyé sūnávo gíraḥ
01.037.10b | kā́ṣṭhā ájmeṣu atnata
01.037.10c | vāśrā́ abhijñú yā́tave

01.037.11a | tiyáṁ cid ghā dīrghám pr̥thúm
01.037.11b | mihó nápātam ámr̥dhram
01.037.11c | prá cyāvayanti yā́mabhiḥ

01.037.12a | máruto yád dha vo bálaṁ
01.037.12b | jánām̐ acucyavītana
01.037.12c | girī́m̐r acucyavītana

01.037.13a | yád dha yáanti marútaḥ
01.037.13b | sáṁ ha bruvate ádhvan ā́
01.037.13c | śr̥ṇóti káś cid eṣaam

01.037.14a | prá yāta śī́bham āśúbhiḥ
01.037.14b | sánti káṇveṣu vo dúvaḥ
01.037.14c | tátro ṣú mādayādhuvai

01.037.15a | ásti hí ṣmā mádāya vaḥ
01.037.15b | smási ṣmā vayám eṣaam
01.037.15c | víśvaṁ cid ā́yu@ jīváse

01.038.01a | kád dha nūnáṁ kadhapriyaḥ
01.038.01b | pitā́ putráṁ ná hástayoḥ
01.038.01c | dadhidhvé vr̥ktabarhiṣaḥ

01.038.02a | kúva nūnáṁ kád vo árthaṁ
01.038.02b | gántā divó ná pr̥thivyā́ḥ
01.038.02c | kva\ vo gā́vo ná raṇyanti

01.038.03a | kúva vaḥ sumnā́ návyāṁsi
01.038.03b | márutaḥ kúva suvitā́
01.038.03c | kúvo víśvāni saúbhagā

01.038.04a | yád yūyám pr̥śnimātaro
01.038.04b | mártiāsaḥ@ siyā́tana
01.038.04c | stotā́ vo amŕ̥taḥ siyāt

01.038.05a | mā́ vo mr̥gó ná yávase
01.038.05b | jaritā́ bhūd ájoṣiyaḥ
01.038.05c | pathā́ yamásya gād úpa

01.038.06a | mā́ ū@ ṣú ṇaḥ párā-parā
01.038.06b | nírr̥tir durháṇā vadhīt
01.038.06c | padīṣṭá tŕ̥ṣṇayā sahá

01.038.07a | satyáṁ tveṣā́ ámavanto
01.038.07b | dhánvañ cid ā́ rudríyāsaḥ
01.038.07c | míhaṁ kr̥ṇvanti avātā́m

01.038.08a | vāśréva vidyún mimāti
01.038.08b | vatsáṁ ná mātā́ siṣakti
01.038.08c | yád eṣāṁ vr̥ṣṭír ásarji

01.038.09a | dívā cit támaḥ kr̥ṇvanti
01.038.09b | parjányenodavāhéna
01.038.09c | yát pr̥thivī́ṁ viundánti

01.038.10a | ádha svanā́n marútaaṁ
01.038.10b | víśvam ā́ sádma pā́rthivam
01.038.10c | árejanta prá mā́nuṣāḥ

01.038.11a | máruto vīḷupāṇíbhiś
01.038.11b | citrā́ ródhasvatīr ánu
01.038.11c | yātém ákhidrayāmabhiḥ

01.038.12a | sthirā́ vaḥ santu nemáyo
01.038.12b | ráthā áśvāsa eṣaam
01.038.12c | súsaṁskr̥tā abhī́śavaḥ

01.038.13a | áchā vadā tánā girā́
01.038.13b | jarā́yai bráhmaṇas pátim
01.038.13c | agním mitráṁ ná darśatám

01.038.14a | mimīhí ślókam āsíye
01.038.14b | parjánya iva tatanaḥ
01.038.14c | gā́ya gāyatrám ukthíyam

01.038.15a | vándasva mā́rutaṁ gaṇáṁ
01.038.15b | tveṣám panasyúm arkíṇam
01.038.15c | asmé vr̥ddhā́ asann ihá

01.039.01a | prá yád itthā́ parāvátaḥ
01.039.01b | śocír ná mā́nam ásyatha
01.039.01c | kásya krátvā marutaḥ kásya várpasā
01.039.01d | káṁ yātha káṁ ha dhūtayaḥ

01.039.02a | sthirā́ vaḥ santu ā́yudhā parāṇúde
01.039.02b | vīḷū́ utá pratiṣkábhe
01.039.02c | yuṣmā́kam astu táviṣī pánīyasī
01.039.02d | mā́ mártiyasya māyínaḥ

01.039.03a | párā ha yát sthiráṁ hathá
01.039.03b | náro vartáyathā gurú
01.039.03c | ví yaathana vanínaḥ pr̥thiviyā́
01.039.03d | ví ā́śāḥ párvatānaam

01.039.04a | nahí vaḥ śátrur vividé ádhi dyávi
01.039.04b | ná bhū́miyāṁ riśādasaḥ
01.039.04c | yuṣmā́kam astu táviṣī tánā yujā́
01.039.04d | rúdrāso nū́ cid ādhŕ̥ṣe

01.039.05a | prá vepayanti párvatān
01.039.05b | ví viñcanti vánaspátīn
01.039.05c | pró ārata maruto durmádā iva
01.039.05d | dévāsaḥ sárvayā viśā́

01.039.06a | úpo rátheṣu pŕ̥ṣatīr ayugdhuvam
01.039.06b | práṣṭir vahati róhitaḥ
01.039.06c | ā́ vo yā́māya pr̥thivī́ cid aśrod
01.039.06d | ábībhayanta mā́nuṣāḥ

01.039.07a | ā́ vo makṣū́ tánāya káṁ
01.039.07b | rúdrā ávo vr̥ṇīmahe
01.039.07c | gántā nūnáṁ no ávasā yáthā purā́
01.039.07d | itthā́ káṇvāya bibhyúṣe

01.039.08a | yuṣméṣito maruto mártiyeṣita
01.039.08b | ā́ yó no ábhva ī́ṣate
01.039.08c | ví táṁ yuyota śávasā ví ójasā
01.039.08d | ví yuṣmā́kābhir ūtíbhiḥ

01.039.09a | ásāmi hí prayajyavaḥ
01.039.09b | káṇvaṁ dadá pracetasaḥ
01.039.09c | ásāmibhir maruta ā́ na ūtíbhir
01.039.09d | gántā vr̥ṣṭíṁ ná vidyútaḥ

01.039.10a | ásāmi ójo bibhr̥thā sudānavo
01.039.10b | ásāmi dhūtayaḥ śávaḥ
01.039.10c | r̥ṣidvíṣe marutaḥ parimanyáva
01.039.10d | íṣuṁ ná sr̥jata dvíṣam

01.040.01a | út tiṣṭha brahmaṇas pate
01.040.01b | devayántas tuvemahe
01.040.01c | úpa prá yantu marútaḥ sudā́nava
01.040.01d | índra prāśū́r bhavā sácā

01.040.02a | tuvā́m íd dhí sahasas putra mártiya
01.040.02b | upabrūté dháne hité
01.040.02c | suvī́riyam maruta ā́ suáśviyaṁ
01.040.02d | dádhīta yó va ācaké

01.040.03a | prá etu bráhmaṇas pátiḥ
01.040.03b | prá devī́ etu sūnŕ̥tā
01.040.03c | áchā vīráṁ náriyam paṅktírādhasaṁ
01.040.03d | devā́ yajñáṁ nayantu naḥ

01.040.04a | yó vāgháte dádāti sūnáraṁ vásu
01.040.04b | sá dhatte ákṣiti śrávaḥ
01.040.04c | tásmā íḷāṁ suvī́rām ā́ yajāmahe
01.040.04d | suprátūrtim anehásam

01.040.05a | prá nūnám bráhmaṇas pátir
01.040.05b | mántraṁ vadati ukthíyam
01.040.05c | yásminn índro váruṇo mitró aryamā́
01.040.05d | devā́ ókāṁsi cakriré

01.040.06a | tám íd vocemā vidátheṣu śambhúvam
01.040.06b | mántraṁ devā anehásam
01.040.06c | imā́ṁ ca vā́cam pratiháryathā naro
01.040.06d | víśvéd vāmā́ vo aśnavat

01.040.07a | kó devayántam aśnavaj
01.040.07b | jánaṁ kó vr̥ktábarhiṣam
01.040.07c | prá-pra dāśuvā́n pastíyābhir asthita
01.040.07d | antarvā́vat kṣáyaṁ dadhe

01.040.08a | úpa kṣatrám pr̥ñcītá hánti rā́jabhir
01.040.08b | bhayé cit sukṣitíṁ dadhe
01.040.08c | nā́sya vartā́ ná tarutā́ mahādhané
01.040.08d | ná árbhe asti vajríṇaḥ

01.041.01a | yáṁ rákṣanti prácetaso
01.041.01b | váruṇo mitró aryamā́
01.041.01c | nū́ cit sá dabhyate jánaḥ

01.041.02a | yám bāhúteva píprati
01.041.02b | páanti mártiyaṁ riṣáḥ
01.041.02c | áriṣṭaḥ sárva edhate

01.041.03a | ví durgā́ ví dvíṣaḥ puró
01.041.03b | ghnánti rā́jāna eṣaam
01.041.03c | náyanti duritā́ tiráḥ

01.041.04a | sugáḥ pánthā anr̥kṣará
01.041.04b | ā́dityāsa r̥táṁ yaté
01.041.04c | nā́trāvakhādó asti vaḥ

01.041.05a | yáṁ yajñáṁ náyathā nara
01.041.05b | ā́dityā r̥júnā pathā́
01.041.05c | prá vaḥ sá dhītáye naśat

01.041.06a | sá rátnam mártiyo vásu
01.041.06b | víśvaṁ tokám utá tmánā
01.041.06c | áchā gachati ástr̥taḥ

01.041.07a | kathā́ rādhāma sakhāya
01.041.07b | stómam mitrásya aryamṇáḥ
01.041.07c | máhi psáro váruṇasya

01.041.08a | mā́ vo ghnántam mā́ śápantam
01.041.08b | práti voce devayántam
01.041.08c | sumnaír íd va ā́ vivāse

01.041.09a | catúraś cid dádamānād
01.041.09b | bibhīyā́d ā́ nídhātoḥ
01.041.09c | ná duruktā́ya spr̥hayet

01.042.01a | sám pūṣann ádhvanas tira
01.042.01b | ví áṁho vimuco napāt
01.042.01c | sákṣvā deva prá ṇas puráḥ

01.042.02a | yó naḥ pūṣann aghó vŕ̥ko
01.042.02b | duḥśéva ādídeśati
01.042.02c | ápa sma tám pathó jahi

01.042.03a | ápa tyám paripanthínam
01.042.03b | muṣīvā́ṇaṁ huraścítam
01.042.03c | dūrám ádhi srutér aja

01.042.04a | tuváṁ tásya dvayāvíno
01.042.04b | agháśaṁsasya kásya cit
01.042.04c | padā́bhí tiṣṭha tápuṣim

01.042.05a | ā́ tát te dasra mantumaḥ
01.042.05b | pū́ṣann ávo vr̥ṇīmahe
01.042.05c | yéna pitr̥ŕ̥n ácodayaḥ

01.042.06a | ádhā no viśvasaubhaga
01.042.06b | híraṇyavāśīmattama
01.042.06c | dhánāni suṣáṇā kr̥dhi

01.042.07a | áti naḥ saścáto naya
01.042.07b | sugā́ naḥ supáthā kr̥ṇu
01.042.07c | pū́ṣann ihá krátuṁ vidaḥ

01.042.08a | abhí sūyávasaṁ naya
01.042.08b | ná navajvāró ádhvane
01.042.08c | pū́ṣann ihá krátuṁ vidaḥ

01.042.09a | śagdhí pūrdhí prá yaṁsi ca
01.042.09b | śiśīhí prā́si udáram
01.042.09c | pū́ṣann ihá krátuṁ vidaḥ

01.042.10a | ná pūṣáṇam methāmasi
01.042.10b | sūktaír abhí gr̥ṇīmasi
01.042.10c | vásūni dasmám īmahe

01.043.01a | kád rudrā́ya prácetase
01.043.01b | mīḷhúṣṭamāya távyase
01.043.01c | vocéma śáṁtamaṁ hr̥dé

01.043.02a | yáthā no áditiḥ kárat
01.043.02b | páśve nŕ̥bhyo yáthā gáve
01.043.02c | yáthā tokā́ya rudríyam

01.043.03a | yáthā no mitró váruṇo
01.043.03b | yáthā rudráś cíketati
01.043.03c | yáthā víśve sajóṣasaḥ

01.043.04a | gāthápatim medhápatiṁ
01.043.04b | rudráṁ jálāṣabheṣajam
01.043.04c | tác chaṁyóḥ sumnám īmahe

01.043.05a | yáḥ śukrá iva sū́riyo
01.043.05b | híraṇyam iva rócate
01.043.05c | śréṣṭho devā́naaṁ vásuḥ

01.043.06a | śáṁ naḥ karati árvate
01.043.06b | sugám meṣā́ya meṣíye
01.043.06c | nŕ̥bhyo nā́ribhiyo gáve

01.043.07a | asmé soma śríyam ádhi
01.043.07b | ní dhehi śatásya nr̥r̥ṇā́m+
01.043.07c | máhi śrávas tuvinr̥mṇám

01.043.08a | mā́ naḥ somaparibā́dho
01.043.08b | mā́rātayo juhuranta
01.043.08c | ā́ na indo vā́je bhaja

01.043.09a | yā́s te prajā́ amŕ̥tasya
01.043.09b | párasmin dhā́mann r̥tásya
01.043.09c | mūrdhā́ nā́bhā soma vena
01.043.09d | ābhū́ṣantīḥ soma vedaḥ

01.044.01a | ágne vívasvad uṣásaś
01.044.01b | citráṁ rā́dho amartiya
01.044.01c | ā́ dāśúṣe jātavedo vahā tuvám
01.044.01d | adyā́ devā́m̐ uṣarbúdhaḥ

01.044.02a | júṣṭo hí dūtó ási havyavā́hano
01.044.02b | ágne rathī́r adhvarā́ṇām
01.044.02c | sajū́r aśvíbhyām uṣásā suvī́riyam
01.044.02d | asmé dhehi śrávo br̥hát

01.044.03a | adyā́ dūtáṁ vr̥ṇīmahe
01.044.03b | vásum agním purupriyám
01.044.03c | dhūmáketum bhā́r̥jīkaṁ víuṣṭiṣu
01.044.03d | yajñā́nām adhvaraśríyam

01.044.04a | śréṣṭhaṁ yáviṣṭham átithiṁ súāhutaṁ
01.044.04b | júṣṭaṁ jánāya dāśúṣe
01.044.04c | devā́m̐ áchā yā́tave jātávedasam
01.044.04d | agním īḷe víuṣṭiṣu

01.044.05a | staviṣyā́mi tuvā́m aháṁ
01.044.05b | víśvasyāmr̥ta bhojana
01.044.05c | ágne trātā́ram amŕ̥tam miyedhiya
01.044.05d | yájiṣṭhaṁ havyavāhana

01.044.06a | suśáṁso bodhi gr̥ṇaté yaviṣṭhiya
01.044.06b | mádhujihvaḥ súāhutaḥ
01.044.06c | práskaṇvasya pratiránn ā́yu@ jīváse
01.044.06d | namasyā́ daíviyaṁ jánam

01.044.07a | hótāraṁ viśvávedasaṁ
01.044.07b | sáṁ hí tvā víśa indháte
01.044.07c | sá ā́ vaha puruhūta prácetaso
01.044.07d | ágne devā́m̐ ihá dravát

01.044.08a | savitā́ram uṣásam aśvínā bhágam
01.044.08b | agníṁ víuṣṭiṣu kṣápaḥ
01.044.08c | káṇvāsas tvā sutásomāsa indhate
01.044.08d | havyavā́haṁ suadhvara

01.044.09a | pátir hí adhvarā́ṇaam
01.044.09b | ágne dūtó viśā́m ási
01.044.09c | uṣarbúdha ā́ vaha sómapītaye
01.044.09d | devā́m̐ adyá suvardŕ̥śaḥ

01.044.10a | ágne pū́rvā ánūṣáso vibhāvaso
01.044.10b | dīdétha viśvádarśataḥ
01.044.10c | ási grā́meṣu avitā́ puróhito
01.044.10d | ási yajñéṣu mā́nuṣaḥ

01.044.11a | ní tvā yajñásya sā́dhanam
01.044.11b | ágne hótāram r̥tvíjam
01.044.11c | manuṣvád deva dhīmahi prácetasaṁ
01.044.11d | jīráṁ dūtám ámartiyam

01.044.12a | yád devā́nām mitramahaḥ puróhito
01.044.12b | ántaro yā́si dūtíyam
01.044.12c | síndhor iva prásvanitāsa ūrmáyo
01.044.12d | agnér bhrājante arcáyaḥ

01.044.13a | śrudhí śrutkarṇa váhnibhir
01.044.13b | devaír agne sayā́vabhiḥ
01.044.13c | ā́ sīdantu barhíṣi mitró aryamā́
01.044.13d | prātaryā́vāṇo adhvarám

01.044.14a | śr̥ṇvántu stómam marútaḥ sudā́navo
01.044.14b | agnijihvā́ r̥tāvŕ̥dhaḥ
01.044.14c | píbatu sómaṁ váruṇo dhr̥távrato
01.044.14d | aśvíbhyām uṣásā sajū́ḥ

01.045.01a | tuvám agne vásūm̐r ihá
01.045.01b | rudrā́m̐ āditiyā́m̐ utá
01.045.01c | yájā suadhvaráṁ jánam
01.045.01d | mánujātaṁ ghr̥taprúṣam

01.045.02a | śruṣṭīvā́no hí dāśúṣe
01.045.02b | devā́ agne vícetasaḥ
01.045.02c | tā́n rohidaśva girvaṇas
01.045.02d | tráyastriṁśatam ā́ vaha

01.045.03a | priyamedhavád atriváj
01.045.03b | jā́tavedo virūpavát
01.045.03c | aṅgirasván mahivrata
01.045.03d | práskaṇvasya śrudhī hávam

01.045.04a | máhikerava ūtáye
01.045.04b | priyámedhā ahūṣata
01.045.04c | rā́jantam adhvarā́ṇaam
01.045.04d | agníṁ śukréṇa śocíṣā

01.045.05a | ghŕ̥tāhavana santiya
01.045.05b | imā́ u ṣú śrudhī gíraḥ
01.045.05c | yā́bhiḥ káṇvasya sūnávo
01.045.05d | hávante ávase tuvā

01.045.06a | tuvā́ṁ citraśravastama
01.045.06b | hávante vikṣú jantávaḥ
01.045.06c | śocíṣkeśam purupriya
01.045.06d | ágne havyā́ya vóḷhave

01.045.07a | ní tvā hótāram r̥tvíjaṁ
01.045.07b | dadhiré vasuvíttamam
01.045.07c | śrútkarṇaṁ sapráthastamaṁ
01.045.07d | víprā agne díviṣṭiṣu

01.045.08a | ā́ tvā víprā acucyavuḥ
01.045.08b | sutásomā abhí práyaḥ
01.045.08c | br̥hád bhā́ bíbhrato havír
01.045.08d | ágne mártāya dāśúṣe

01.045.09a | prātaryā́vṇaḥ sahaskr̥ta
01.045.09b | somapéyāya santiya
01.045.09c | ihā́dyá daíviyaṁ jánam
01.045.09d | barhír ā́ sādayā vaso

01.045.10a | arvā́ñcaṁ daíviyaṁ jánam
01.045.10b | ágne yákṣva sáhūtibhiḥ
01.045.10c | ayáṁ sómaḥ sudānavas
01.045.10d | tám pāta tiróahniyam

01.046.01a | eṣó uṣā́ ápūrviyā
01.046.01b | ví uchati priyā́ diváḥ
01.046.01c | stuṣé vām aśvinā br̥hát

01.046.02a | yā́ dasrā́ síndhumātarā
01.046.02b | manotárā rayīṇáam
01.046.02c | dhiyā́ devā́ vasuvídā

01.046.03a | vacyánte vāṁ kakuhā́so
01.046.03b | jūrṇā́yām ádhi viṣṭápi
01.046.03c | yád vāṁ rátho víbhiṣ pátāt

01.046.04a | havíṣā jāró apáam
01.046.04b | píparti pápurir narā
01.046.04c | pitā́ kúṭasya carṣaṇíḥ

01.046.05a | ādāró vām matīnáaṁ
01.046.05b | nā́satyā matavacasā
01.046.05c | pātáṁ sómasya dhr̥ṣṇuyā́

01.046.06a | yā́ naḥ pī́parad aśvinā
01.046.06b | jyótiṣmatī támas tiráḥ
01.046.06c | tā́m asmé rāsathām@ íṣam

01.046.07a | ā́ no nāvā́ matīnáaṁ
01.046.07b | yātám pārā́ya gántave
01.046.07c | yuñjā́thām aśvinā rátham

01.046.08a | arítraṁ vāṁ divás pr̥thú
01.046.08b | tīrthé síndhūnaaṁ ráthaḥ
01.046.08c | dhiyā́ yuyujra índavaḥ

01.046.09a | divás kaṇvāsa índavo
01.046.09b | vásu síndhūnaam padé
01.046.09c | sváṁ vavríṁ kúha dhitsathaḥ

01.046.10a | ábhūd u bhā́ u aṁśáve
01.046.10b | híraṇyam práti sū́riyaḥ
01.046.10c | ví akhyaj jihváyā́sitaḥ

01.046.11a | ábhūd u pārám étave
01.046.11b | pánthā r̥tásya sādhuyā́
01.046.11c | ádarśi ví srutír diváḥ

01.046.12a | tát-tad íd aśvínor ávo
01.046.12b | jaritā́ práti bhūṣati
01.046.12c | máde sómasya pípratoḥ

01.046.13a | vāvasānā́ vivásvati
01.046.13b | sómasya pītiyā́ girā́
01.046.13c | manuṣvác chambhū ā́ gatam

01.046.14a | yuvór uṣā́ ánu śríyam
01.046.14b | párijmanor upā́carat
01.046.14c | r̥tā́ vanatho aktúbhiḥ

01.046.15a | ubhā́ pibatam aśvinā
01.046.15b | ubhā́ naḥ śárma yachatam
01.046.15c | avidriyā́bhir ūtíbhiḥ

01.047.01a | ayáṁ vām mádhumattamaḥ
01.047.01b | sutáḥ sóma r̥tāvr̥dhā
01.047.01c | tám aśvinā pibataṁ tiróahniyaṁ
01.047.01d | dhattáṁ rátnāni dāśúṣe

01.047.02a | trivandhuréṇa trivŕ̥tā supéśasā
01.047.02b | ráthenā́ yātam aśvinā
01.047.02c | káṇvāso vām bráhma kr̥ṇvanti adhvaré
01.047.02d | téṣāṁ sú śr̥ṇutaṁ hávam

01.047.03a | áśvinā mádhumattamam
01.047.03b | pātáṁ sómam r̥tāvr̥dhā
01.047.03c | áthādyá dasrā vásu bíbhratā ráthe
01.047.03d | dāśvā́ṁsam úpa gachatam

01.047.04a | triṣadhasthé barhíṣi viśvavedasā
01.047.04b | mádhvā yajñám mimikṣatam
01.047.04c | káṇvāso vāṁ sutásomā abhídyavo
01.047.04d | yuvā́ṁ havante aśvinā

01.047.05a | yā́bhiḥ káṇvam abhíṣṭibhiḥ
01.047.05b | prā́vataṁ yuvám aśvinā
01.047.05c | tā́bhiḥ ṣú asmā́m̐ avataṁ śubhas patī
01.047.05d | pātáṁ sómam r̥tāvr̥dhā

01.047.06a | sudā́se dasrā vásu bíbhratā ráthe
01.047.06b | pŕ̥kṣo vahatam aśvinā
01.047.06c | rayíṁ samudrā́d utá vā divás pári
01.047.06d | asmé dhattam puruspŕ̥ham

01.047.07a | yán nāsatyā parāváti
01.047.07b | yád vā sthó ádhi turváśe
01.047.07c | áto ráthena suvŕ̥tā na ā́ gataṁ
01.047.07d | sākáṁ sū́ryasya raśmíbhiḥ

01.047.08a | arvā́ñcā vāṁ sáptayo adhvaraśríyo
01.047.08b | váhantu sávanéd úpa
01.047.08c | íṣam pr̥ñcántā sukŕ̥te sudā́nava
01.047.08d | ā́ barhíḥ sīdataṁ narā

01.047.09a | téna nāsatiyā́ gataṁ
01.047.09b | ráthena sū́riyatvacā
01.047.09c | yéna śáśvad ūháthur dāśúṣe vásu
01.047.09d | mádhvaḥ sómasya pītáye

01.047.10a | ukthébhir arvā́g ávase purūvásū
01.047.10b | arkaíś ca ní hvayāmahe
01.047.10c | śáśvat káṇvānāṁ sádasi priyé hí kaṁ
01.047.10d | sómam papáthur aśvinā

01.048.01a | sahá vāména na uṣo
01.048.01b | ví uchā duhitar divaḥ
01.048.01c | sahá dyumnéna br̥hatā́ vibhāvari
01.048.01d | rāyā́ devi dáasvatī

01.048.02a | áśvāvatīr gómatīr viśvasuvído
01.048.02b | bhū́ri cyavanta vástave
01.048.02c | úd īraya práti mā sūnŕ̥tā uṣaś
01.048.02d | códa rā́dho maghónaam

01.048.03a | uvā́soṣā́ uchā́c ca nú
01.048.03b | devī́ jīrā́ ráthānaam
01.048.03c | yé asyā ̀ ācáraṇeṣu dadhriré
01.048.03d | samudré ná śravasyávaḥ

01.048.04a | úṣo yé te ̀ prá yā́meṣu yuñjáte
01.048.04b | máno dānā́ya sūráyaḥ
01.048.04c | átrā́ha tát káṇva eṣāṁ káṇvatamo
01.048.04d | nā́ma gr̥ṇāti nr̥r̥ṇáam+

01.048.05a | ā́ ghā yóṣeva sūnárī
01.048.05b | uṣā́ yāti prabhuñjatī́
01.048.05c | jaráyantī vŕ̥janam padvád īyata
01.048.05d | út pātayati pakṣíṇaḥ

01.048.06a | ví yā́ sr̥játi sámanaṁ ví arthínaḥ
01.048.06b | padáṁ ná veti ódatī
01.048.06c | váyo nákiṣ ṭe paptivā́ṁsa āsate
01.048.06d | víuṣṭau vājinīvati

01.048.07a | eṣā́yukta parāvátaḥ
01.048.07b | sū́ryasyodáyanād ádhi
01.048.07c | śatáṁ ráthebhiḥ subhágā uṣā́ iyáṁ
01.048.07d | ví yāti abhí mā́nuṣān

01.048.08a | víśvam asyā nānāma cákṣase jágaj
01.048.08b | jyótiṣ kr̥ṇoti sūnárī
01.048.08c | ápa dvéṣo maghónī duhitā́ divá
01.048.08d | uṣā́ uchad ápa srídhaḥ

01.048.09a | úṣa ā́ bhāhi bhānúnā
01.048.09b | candréṇa duhitar divaḥ
01.048.09c | āváhantī bhū́ri asmábhyaṁ saúbhagaṁ
01.048.09d | viuchántī díviṣṭiṣu

01.048.10a | víśvasya hí prā́ṇanaṁ jī́vanaṁ tuvé
01.048.10b | ví yád uchási sūnari
01.048.10c | sā́ no ráthena br̥hatā́ vibhāvari
01.048.10d | śrudhí citrāmaghe hávam

01.048.11a | úṣo vā́jaṁ hí váṁsuva
01.048.11b | yáś citró mā́nuṣe jáne
01.048.11c | ténā́ vaha sukŕ̥to adhvarā́m̐ úpa
01.048.11d | yé tvā gr̥ṇánti váhnayaḥ

01.048.12a | víśvān devā́m̐ ā́ vaha sómapītaye
01.048.12b | antárikṣād uṣas tuvám
01.048.12c | sā́smā́su dhā gómad áśvāvad ukthíyam
01.048.12d | úṣo vā́jaṁ suvī́riyam

01.048.13a | yásyā rúśanto arcáyaḥ
01.048.13b | práti bhadrā́ ádr̥kṣata
01.048.13c | sā́ no rayíṁ viśvávāraṁ supéśasam
01.048.13d | uṣā́ dadātu súgmiyam

01.048.14a | yé cid dhí tvā́m ŕ̥ṣayaḥ pū́rva ūtáye
01.048.14b | juhūré ávase mahi
01.048.14c | sā́ na stómām̐ abhí gr̥ṇīhi rā́dhasā
01.048.14d | úṣaḥ śukréṇa śocíṣā

01.048.15a | úṣo yád adyá bhānúnā
01.048.15b | ví dvā́rāv r̥ṇávo diváḥ
01.048.15c | prá no yachatād avr̥kám pr̥thú chardíḥ
01.048.15d | prá devi gómatīr íṣaḥ

01.048.16a | sáṁ no rāyā́ br̥hatā́ viśvápeśasā
01.048.16b | mimikṣvā́ sám íḷābhir ā́
01.048.16c | sáṁ dyumnéna viśvatúrā uṣo mahi
01.048.16d | sáṁ vā́jair vājinīvati

01.049.01a | úṣo bhadrébhir ā́ gahi
01.049.01b | diváś cid rocanā́d ádhi
01.049.01c | váhantu aruṇápsava
01.049.01d | úpa tvā somíno gr̥hám

01.049.02a | supéśasaṁ sukháṁ ráthaṁ
01.049.02b | yám adhyásthā uṣas tuvám
01.049.02c | ténā suśrávasaṁ jánam
01.049.02d | prā́vādyá duhitar divaḥ

01.049.03a | váyaś cit te patatríṇo
01.049.03b | dvipác cátuṣpad arjuni
01.049.03c | úṣaḥ prā́rann r̥tū́m̐r ánu
01.049.03d | divó ántebhiyas pári

01.049.04a | viuchántī hí raśmíbhir
01.049.04b | víśvam ābhā́si rocanám
01.049.04c | tā́ṁ tvā́m uṣar vasūyávo
01.049.04d | gīrbhíḥ káṇvā ahūṣata

01.050.01a | úd u tyáṁ jātávedasaṁ
01.050.01b | deváṁ vahanti ketávaḥ
01.050.01c | dr̥śé víśvāya sū́riyam

01.050.02a | ápa tyé tāyávo yathā
01.050.02b | nákṣatrā yanti aktúbhiḥ
01.050.02c | sū́rāya viśvácakṣase

01.050.03a | ádr̥śram asya ketávo
01.050.03b | ví raśmáyo jánām̐ ánu
01.050.03c | bhrā́janto agnáyo yathā

01.050.04a | taráṇir viśvádarśato
01.050.04b | jyotiṣkŕ̥d asi sūriya
01.050.04c | víśvam ā́ bhāsi rocanám

01.050.05a | pratyáṅ devā́naaṁ víśaḥ
01.050.05b | pratyáṅṅ úd eṣi mā́nuṣān
01.050.05c | pratyáṅ víśvaṁ súvar dr̥śé

01.050.06a | yénā pavāka+ cákṣasā
01.050.06b | bhuraṇyántaṁ jánām̐ ánu
01.050.06c | tuváṁ varuṇa páśyasi

01.050.07a | ví dyā́m eṣi rájas pr̥thú
01.050.07b | áhā mímāno aktúbhiḥ
01.050.07c | páśyañ jánmāni sūriya

01.050.08a | saptá tvā haríto ráthe
01.050.08b | váhanti deva sūriya
01.050.08c | śocíṣkeśaṁ vicakṣaṇa

01.050.09a | áyukta saptá śundhyúvaḥ
01.050.09b | sū́ro ráthasya naptíyaḥ
01.050.09c | tā́bhir yāti sváyuktibhiḥ

01.050.10a | úd vayáṁ támasas pári
01.050.10b | jyótiṣ páśyanta úttaram
01.050.10c | deváṁ devatrā́ sū́riyam
01.050.10d | áganma jyótir uttamám

01.050.11a | udyánn adyá mitramaha
01.050.11b | āróhann úttarāṁ dívam
01.050.11c | hr̥drogám máma sūriya
01.050.11d | harimā́ṇaṁ ca nāśaya

01.050.12a | śúkeṣu me harimā́ṇaṁ
01.050.12b | ropaṇā́kāsu dadhmasi
01.050.12c | átho hāridravéṣu me
01.050.12d | harimā́ṇaṁ ní dadhmasi

01.050.13a | úd agād ayám ādityó
01.050.13b | víśvena sáhasā sahá
01.050.13c | dviṣántam máhya@ randháyan
01.050.13d | mó aháṁ dviṣaté radham

01.051.01a | abhí tyám meṣám puruhūtám r̥gmíyam
01.051.01b | índraṁ gīrbhír madatā vásvo arṇavám
01.051.01c | yásya dyā́vo ná vicáranti mā́nuṣā
01.051.01d | bhujé máṁhiṣṭham abhí vípram arcata

01.051.02a | abhī́m avanvan suabhiṣṭím ūtáyo
01.051.02b | antarikṣaprā́ṁ táviṣībhir ā́vr̥tam
01.051.02c | índraṁ dákṣāsa r̥bhávo madacyútaṁ
01.051.02d | śatákratuṁ jávanī sūnŕ̥tā́ruhat

01.051.03a | tuváṁ gotrám áṅgirobhyo 'vr̥ṇor ápa
01.051.03b | utā́traye śatádureṣu gātuvít
01.051.03c | saséna cid vimadā́yāvaho vásu
01.051.03d | ājā́v ádriṁ vāvasānásya nartáyan

01.051.04a | tuvám apā́m apidhā́nāvr̥ṇor ápa
01.051.04b | ádhārayaḥ párvate dā́numad vásu
01.051.04c | vr̥tráṁ yád indra śávasā́vadhīr áhim
01.051.04d | ā́d ít sū́ryaṁ diví ā́rohayo dr̥śé

01.051.05a | tuvám māyā́bhir ápa māyíno 'dhamaḥ
01.051.05b | svadhā́bhir yé ádhi śúptāv ájuhvata
01.051.05c | tuvám pípror nr̥maṇaḥ prā́rujaḥ púraḥ
01.051.05d | prá rjíśvānaṁ dasyuhátyeṣu āvitha

01.051.06a | tuváṁ kútsaṁ śuṣṇahátyeṣu āvitha
01.051.06b | árandhayo atithigvā́ya śámbaram
01.051.06c | mahā́ntaṁ cid arbudáṁ ní kramīḥ padā́
01.051.06d | sanā́d evá dasyuhátyāya jajñiṣe

01.051.07a | tuvé víśvā táviṣī sadhríag ghitā́
01.051.07b | táva rā́dhaḥ somapīthā́ya harṣate
01.051.07c | táva vájraś cikite bāhuvór hitó
01.051.07d | vr̥ścā́ śátror áva víśvāni vŕ̥ṣṇiyā

01.051.08a | ví jānīhi ā́riyān yé ca dásyavo
01.051.08b | barhíṣmate randhayā śā́sad avratā́n
01.051.08c | śā́kī bhava yájamānasya coditā́
01.051.08d | víśvét tā́ te sadhamā́deṣu cākana

01.051.09a | ánuvratāya randháyann ápavratān
01.051.09b | ābhū́bhir índraḥ śnatháyann ánābhuvaḥ
01.051.09c | vr̥ddhásya cid várdhato dyā́m ínakṣata
01.051.09d | stávāno vamró ví jaghāna saṁdíhaḥ

01.051.10a | tákṣad yát ta uśánā sáhasā sáho
01.051.10b | ví ródasī majmánā bādhate śávaḥ
01.051.10c | ā́ tvā vā́tasya nr̥maṇo manoyúja
01.051.10d | ā́ pū́ryamāṇam avahann abhí śrávaḥ

01.051.11a | mándiṣṭa yád uśáne kāviyé sácām̐
01.051.11b | índro vaṅkū́ vaṅkutárā́dhi tiṣṭhati
01.051.11c | ugró yayíṁ nír apáḥ srótasāsr̥jad
01.051.11d | ví śúṣṇasya dr̥ṁhitā́ airayat púraḥ

01.051.12a | ā́ smā ráthaṁ vr̥ṣapā́ṇeṣu tiṣṭhasi
01.051.12b | śāryātásya prábhr̥tā yéṣu mándase
01.051.12c | índra yáthā sutásomeṣu cākáno
01.051.12d | anarvā́ṇaṁ ślókam ā́ rohase diví

01.051.13a | ádadā árbhām mahaté vacasyáve
01.051.13b | kakṣī́vate vr̥cayā́m indra sunvaté
01.051.13c | ménābhavo vr̥ṣaṇaśvásya sukrato
01.051.13d | víśvét tā́ te sávaneṣu pravā́ciyā

01.051.14a | índro aśrāyi sudhíyo nireké
01.051.14b | pajréṣu stómo dúriyo ná yū́paḥ
01.051.14c | aśvayúr gavyū́ rathayúr vasūyúr
01.051.14d | índra íd rāyáḥ kṣayati prayantā́

01.051.15a | idáṁ námo vr̥ṣabhā́ya svarā́je
01.051.15b | satyáśuṣmāya taváse avāci
01.051.15c | asmínn indra vr̥jáne sárvavīrāḥ
01.051.15d | smát sūríbhis táva śárman siyāma

01.052.01a | tiyáṁ sú meṣám mahayā suvarvídaṁ
01.052.01b | śatáṁ yásya subhúvaḥ sākám ī́rate
01.052.01c | átyaṁ ná vā́jaṁ havanasyádaṁ rátham
01.052.01d | éndraṁ vavr̥tyām ávase suvr̥ktíbhiḥ

01.052.02a | sá párvato ná dharúṇeṣu ácyutaḥ
01.052.02b | sahásramūtis táviṣīṣu vāvr̥dhe
01.052.02c | índro yád vr̥trám ávadhīn nadīvŕ̥tam
01.052.02d | ubjánn árṇāṁsi járhr̥ṣāṇo ándhasā

01.052.03a | sá hí dvaró dvaríṣu vavrá ū́dhani
01.052.03b | candrábudhno mádavr̥ddho manīṣíbhiḥ
01.052.03c | índraṁ tám ahve suapasyáyā dhiyā́
01.052.03d | máṁhiṣṭharātiṁ sá hí páprir ándhasaḥ

01.052.04a | ā́ yám pr̥ṇánti diví sádmabarhiṣaḥ
01.052.04b | samudráṁ ná subhúvaḥ svā́ abhíṣṭayaḥ
01.052.04c | táṁ vr̥trahátye ánu tasthur ūtáyaḥ
01.052.04d | śúṣmā índram avātā́ áhrutapsavaḥ

01.052.05a | abhí svávr̥ṣṭim máde asya yúdhyato
01.052.05b | raghvī́r iva pravaṇé sasrur ūtáyaḥ
01.052.05c | índro yád vajrī́ dhr̥ṣámāṇo ándhasā
01.052.05d | bhinád valásya paridhī́m̐r iva tritáḥ

01.052.06a | párīṁ ghr̥ṇā́ carati titviṣé śávo
01.052.06b | apó vr̥tvī́ rájaso budhnám ā́śayat
01.052.06c | vr̥trásya yát pravaṇé durgŕ̥bhiśvano
01.052.06d | nijaghántha hánuvor indra tanyatúm

01.052.07a | hradáṁ ná hí tvā nir̥ṣánti ūrmáyo
01.052.07b | bráhmāṇi indra táva yā́ni várdhanā
01.052.07c | tváṣṭā cit te yújiyaṁ vāvr̥dhe śávas
01.052.07d | tatákṣa vájram abhíbhūtiojasam

01.052.08a | jaghanvā́m̐ u háribhiḥ sambhr̥takratav
01.052.08b | índra vr̥trám mánuṣe gātuyánn apáḥ
01.052.08c | áyachathā bāhuvór vájram āyasám
01.052.08d | ádhārayo diví ā́ sū́riyaṁ dr̥śé

01.052.09a | br̥hát sváścandram ámavad yád ukthíyam
01.052.09b | ákr̥ṇvata bhiyásā róhaṇaṁ diváḥ
01.052.09c | yán mā́nuṣapradhanā índram ūtáyaḥ
01.052.09d | súvar nr̥ṣā́co marútó 'madann ánu

01.052.10a | diyaúś cid asya ámavām̐ áheḥ svanā́d
01.052.10b | áyoyavīd bhiyásā vájra indra te
01.052.10c | vr̥trásya yád badbadhānásya rodasī
01.052.10d | máde sutásya śávasā́bhinac chíraḥ

01.052.11a | yád ín nú indra pr̥thivī́ dáśabhujir
01.052.11b | áhāni víśvā tatánanta kr̥ṣṭáyaḥ
01.052.11c | átrā́ha te maghavan víśrutaṁ sáho
01.052.11d | diyā́m ánu śávasā barháṇā bhuvat

01.052.12a | tvám asyá pāré rájaso víomanaḥ
01.052.12b | svábhūtiojā ávase dhr̥ṣanmanaḥ
01.052.12c | cakr̥ṣé bhū́mim pratimā́nam ójaso
01.052.12d | apáḥ súvaḥ paribhū́r eṣi ā́ dívam

01.052.13a | tuvám bhuvaḥ pratimā́nam pr̥thivyā́
01.052.13b | r̥ṣvávīrasya br̥hatáḥ pátir bhūḥ
01.052.13c | víśvam ā́prā antárikṣam mahitvā́
01.052.13d | satyám addhā́ nákir anyás tuvā́vān

01.052.14a | ná yásya dyā́vāpr̥thivī́ ánu vyáco
01.052.14b | ná síndhavo rájaso ántam ānaśúḥ
01.052.14c | nótá svávr̥ṣṭim máde asya yúdhyata
01.052.14d | éko anyác cakr̥ṣe víśvam ānuṣák

01.052.15a | ā́rcann átra marútaḥ sásmin ājaú
01.052.15b | víśve devā́so amadann ánu tvā
01.052.15c | vr̥trásya yád bhr̥ṣṭimátā vadhéna
01.052.15d | ní tvám indra práti ānáṁ jaghántha

01.053.01a | ní ū ṣú vā́cam prá mahé bharāmahe
01.053.01b | gíra índrāya sádane vivásvataḥ
01.053.01c | nū́ cid dhí rátnaṁ sasatā́m ivā́vidan
01.053.01d | ná duṣṭutír draviṇodéṣu śasyate

01.053.02a | duró áśvasya durá indra gór asi
01.053.02b | duró yávasya vásuna inás pátiḥ
01.053.02c | śikṣānaráḥ pradívó 'kāmakarśanaḥ@
01.053.02d | sákhā sákhibhyas tám idáṁ gr̥ṇīmasi

01.053.03a | śácīva indra purukr̥d dyumattama
01.053.03b | távéd idám abhítaś cekite vásu
01.053.03c | átaḥ saṁgŕ̥bhya abhibhūta ā́ bhara
01.053.03d | mā́ tvāyató jaritúḥ kā́mam ūnayīḥ

01.053.04a | ebhír dyúbhiḥ sumánā ebhír índubhir
01.053.04b | nirundhānó ámatiṁ góbhir aśvínā
01.053.04c | índreṇa dásyuṁ daráyanta índubhir
01.053.04d | yutádveṣasaḥ sám iṣā́ rabhemahi

01.053.05a | sám indra rāyā́ sám iṣā́ rabhemahi
01.053.05b | sáṁ vā́jebhiḥ puruścandraír abhídyubhiḥ
01.053.05c | *sáṁ deviyā́ prámatī@ vīráśuṣmayā
01.053.05d | góagrayā áśvavatyā@ rabhemahi

01.053.06a | té tvā mádā amadan tā́ni vŕ̥ṣṇiyā
01.053.06b | té sómāso vr̥trahátyeṣu satpate
01.053.06c | yát kāráve dáśa vr̥trā́ṇi apratí
01.053.06d | barhíṣmate ní sahásrāṇi barháyaḥ

01.053.07a | yudhā́ yúdham úpa ghéd eṣi dhr̥ṣṇuyā́
01.053.07b | purā́ púraṁ sám idáṁ haṁsi ójasā
01.053.07c | námyā yád indra sákhiyā parāváti
01.053.07d | nibarháyo námuciṁ nā́ma māyínam

01.053.08a | tuváṁ kárañjam utá parṇáyaṁ vadhīs
01.053.08b | téjiṣṭhayā atithigvásya vartanī́
01.053.08c | tuváṁ śatā́ váṅgr̥dasyābhinat púro
01.053.08d | anānudáḥ páriṣūtā r̥jíśvanā

01.053.09a | tuvám etā́ñ janarā́jño duvír dáśa
01.053.09b | abandhúnā suśrávasopajagmúṣaḥ
01.053.09c | ṣaṣṭíṁ sahásrā navatíṁ náva śrutó
01.053.09d | ní cakréṇa ráthiyā duṣpádāvr̥ṇak

01.053.10a | tvám āvitha suśrávasaṁ távotíbhis
01.053.10b | táva trā́mabhir indra tū́rvayāṇam
01.053.10c | tvám asmai kútsam atithigvám āyúm
01.053.10d | mahé rā́jñe yū́ne arandhanāyaḥ

01.053.11a | yá udŕ̥ci indara+ devágopāḥ
01.053.11b | sákhāyas te śivátamā ásāma
01.053.11c | tuvā́ṁ stoṣāma tuváyā suvī́rā
01.053.11d | drā́ghīya ā́yuḥ prataráṁ dádhānāḥ

01.054.01a | mā́ no asmín maghavan pr̥tsú áṁhasi
01.054.01b | nahí te ántaḥ śávasaḥ parīṇáśe
01.054.01c | ákrandayo nadíyo róruvad vánā
01.054.01d | kathā́ ná kṣoṇī́r bhiyásā sám ārata

01.054.02a | árcā śakrā́ya śākíne śácīvate
01.054.02b | śr̥ṇvántam índram maháyann abhí ṣṭuhi
01.054.02c | yó dhr̥ṣṇúnā śávasā ródasī ubhé
01.054.02d | vŕ̥ṣā vr̥ṣatvā́ vr̥ṣabhó nir̥ñjáte

01.054.03a | árcā divé br̥haté śūṣíyaṁ vácaḥ
01.054.03b | svákṣatraṁ yásya dhr̥ṣató dhr̥ṣán mánaḥ
01.054.03c | br̥hácchravā ásuro barháṇā kr̥táḥ
01.054.03d | puró háribhyāṁ vr̥ṣabhó rátho hí ṣáḥ

01.054.04a | tuváṁ divó br̥hatáḥ sā́nu kopayo
01.054.04b | áva tmánā dhr̥ṣatā́ śámbaram bhinat
01.054.04c | yán māyíno vrandíno mandínā dhr̥ṣác
01.054.04d | chitā́ṁ gábhastim aśánim pr̥tanyási

01.054.05a | ní yád vr̥ṇákṣi śvasanásya mūrdháni
01.054.05b | śúṣṇasya cid vrandíno róruvad vánā
01.054.05c | prācī́nena mánasā barháṇāvatā
01.054.05d | yád adyā́ cit kr̥ṇávaḥ kás tuvā pári

01.054.06a | tvám āvitha náriyaṁ turváśaṁ yáduṁ
01.054.06b | tuváṁ turvī́tiṁ vayíyaṁ śatakrato
01.054.06c | tuváṁ rátham étaśaṁ kŕ̥tviye dháne
01.054.06d | tuvám púro navatíṁ dambhayo náva

01.054.07a | sá ghā rā́jā sátpatiḥ śūśuvaj jáno
01.054.07b | rātáhavyaḥ práti yáḥ śā́sam ínvati
01.054.07c | ukthā́ vā yó abhigr̥ṇā́ti rā́dhasā
01.054.07d | dā́nur asmā úparā pinvate diváḥ

01.054.08a | ásamaṁ kṣatrám ásamā manīṣā́
01.054.08b | prá somapā́ ápasā santu néme
01.054.08c | yé ta indra dadúṣo vardháyanti
01.054.08d | máhi kṣatráṁ stháviraṁ vŕ̥ṣṇiyaṁ ca

01.054.09a | túbhyéd eté bahulā́ ádridugdhāś
01.054.09b | camūṣádaś camasā́ indrapā́nāḥ
01.054.09c | ví aśnuhi tarpáyā kā́mam eṣām
01.054.09d | áthā máno vasudéyāya kr̥ṣva

01.054.10a | apā́m atiṣṭhad dharúṇahvaraṁ támo
01.054.10b | antár vr̥trásya jaṭháreṣu párvataḥ
01.054.10c | abhī́m índro nadíyo vavríṇā hitā́
01.054.10d | víśvā anuṣṭhā́ḥ pravaṇéṣu jighnate

01.054.11a | sá śévr̥dham ádhi dhā dyumnám asmé
01.054.11b | máhi kṣatráṁ janāṣā́ḷ indra távyam
01.054.11c | rákṣā ca no maghónaḥ pāhí sūrī́n
01.054.11d | rāyé ca naḥ suapatyā́ iṣé dhāḥ

01.055.01a | diváś cid asya varimā́ ví papratha
01.055.01b | índraṁ ná mahnā́ pr̥thivī́ caná práti
01.055.01c | bhīmás túviṣmāñ carṣaṇíbhya ātapáḥ
01.055.01d | śíśīte vájraṁ téjase ná váṁsagaḥ

01.055.02a | só arṇavó ná nadíyaḥ samudríyaḥ
01.055.02b | práti gr̥bhṇāti víśritā várīmabhiḥ
01.055.02c | índraḥ sómasya pītáye vr̥ṣāyate
01.055.02d | sanā́t sá yudhmá ójasā panasyate

01.055.03a | tuváṁ tám indra párvataṁ ná bhójase
01.055.03b | mahó nr̥mṇásya dhármaṇām irajyasi
01.055.03c | prá vīríyeṇa devátā́ti cekite
01.055.03d | víśvasmā ugráḥ kármaṇe puróhitaḥ

01.055.04a | sá íd váne namasyúbhir vacasyate
01.055.04b | cā́ru jáneṣu prabruvāṇá indriyám
01.055.04c | vŕ̥ṣā chándur bhavati haryató vŕ̥ṣā
01.055.04d | kṣémeṇa dhénām maghávā yád ínvati

01.055.05a | sá ín mahā́ni samithā́ni majmánā
01.055.05b | kr̥ṇóti yudhmá ójasā jánebhiyaḥ
01.055.05c | ádhā caná śrád dadhati tvíṣīmata
01.055.05d | índrāya vájraṁ nighánighnate vadhám

01.055.06a | sá hí śravasyúḥ sádanāni kr̥trímā
01.055.06b | kṣmayā́ vr̥dhāná ójasā vināśáyan
01.055.06c | jyótīṁṣi kr̥ṇvánn avr̥kā́ṇi yájyave
01.055.06d | áva sukrátuḥ sártavā́ apáḥ sr̥jat

01.055.07a | dānā́ya mánaḥ somapāvan astu te
01.055.07b | arvā́ñcā hárī vandanaśrud ā́ kr̥dhi
01.055.07c | yámiṣṭhāsaḥ sā́rathayo yá indra te
01.055.07d | ná tvā kétā ā́ dabhnuvanti bhū́rṇayaḥ

01.055.08a | áprakṣitaṁ vásu bibharṣi hástayor
01.055.08b | áṣāḷhaṁ sáhas tanúvi śrutó dadhe
01.055.08c | ā́vr̥tāso avatā́so ná kartŕ̥bhis
01.055.08d | tanū́ṣu te krátava indra bhū́rayaḥ

01.056.01a | eṣá prá pūrvī́r áva tásya camríṣo
01.056.01b | átyo ná yóṣām úd ayaṁsta bhurváṇiḥ
01.056.01c | dákṣam mahé pāyayate hiraṇyáyaṁ
01.056.01d | rátham āvŕ̥tyā háriyogam ŕ̥bhvasam

01.056.02a | táṁ gūrtáyo nemanníṣaḥ párīṇasaḥ
01.056.02b | samudráṁ ná saṁcáraṇe saniṣyávaḥ
01.056.02c | pátiṁ dákṣasya vidáthasya nū́ sáho
01.056.02d | giríṁ ná venā́ ádhi roha téjasā

01.056.03a | sá turváṇir mahā́m̐ areṇú paúṁsiye
01.056.03b | girér bhr̥ṣṭír ná bhrājate tujā́ śávaḥ
01.056.03c | yéna śúṣṇam māyínam āyasó máde
01.056.03d | dudhrá ābhū́ṣu rāmáyan ní dā́mani

01.056.04a | devī́ yádi táviṣī tvā́vr̥dhotáya
01.056.04b | índraṁ síṣakti uṣásaṁ ná sū́riyaḥ
01.056.04c | yó dhr̥ṣṇúnā śávasā bā́dhate táma
01.056.04d | íyarti reṇúm br̥hád arhariṣváṇiḥ

01.056.05a | ví yát tiró dharúṇam ácyutaṁ rájo
01.056.05b | átiṣṭhipo divá ā́tāsu barháṇā
01.056.05c | súvarmīḷhe yán máda indra hárṣiyā
01.056.05d | áhan vr̥tráṁ nír apā́m aubjo arṇavám

01.056.06a | tuváṁ divó dharúṇaṁ dhiṣa ójasā
01.056.06b | pr̥thivyā́ indra sádaneṣu mā́hinaḥ
01.056.06c | tuváṁ sutásya máde ariṇā apó
01.056.06d | ví vr̥trásya samáyā pāṣíyārujaḥ

01.057.01a | prá máṁhiṣṭhāya br̥haté br̥hádraye
01.057.01b | satyáśuṣmāya taváse matím bhare
01.057.01c | apā́m iva pravaṇé yásya durdháraṁ
01.057.01d | rā́dho viśvā́yu śávase ápāvr̥tam

01.057.02a | ádha te víśvam ánu hāsad iṣṭáya
01.057.02b | ā́po nimnéva sávanā havíṣmataḥ
01.057.02c | yát párvate ná samáśīta haryatá
01.057.02d | índrasya vájraḥ śnáthitā hiraṇyáyaḥ

01.057.03a | asmaí bhīmā́ya námasā sám adhvará
01.057.03b | úṣo ná śubhra ā́ bharā pánīyase
01.057.03c | yásya dhā́ma śrávase nā́ma indriyáṁ
01.057.03d | jyótir ákāri haríto ná áyase

01.057.04a | imé ta indra té vayám puruṣṭuta
01.057.04b | yé tvārábhya cárāmasi prabhūvaso
01.057.04c | nahí tvád anyó girvaṇo gíraḥ sághat
01.057.04d | kṣoṇī́r iva práti no harya tád vácaḥ

01.057.05a | bhū́ri ta indra vīríyaṁ táva smasi
01.057.05b | asyá stotúr maghavan kā́mam ā́ pr̥ṇa
01.057.05c | ánu te dyaúr br̥hatī́ vīríyam mama
01.057.05d | iyáṁ ca te pr̥thivī́ nema ójase

01.057.06a | tuváṁ tám indra párvatam mahā́m urúṁ
01.057.06b | vájreṇa vajrin parvaśáś cakartitha
01.057.06c | ávāsr̥jo nívr̥tāḥ sártavā́ apáḥ
01.057.06d | satrā́ víśvaṁ dadhiṣe kévalaṁ sáhaḥ

01.058.01a | nū́ cit sahojā́ amŕ̥to ní tundate
01.058.01b | hótā yád dūtó ábhavad vivásvataḥ
01.058.01c | ví sā́dhiṣṭhebhiḥ pathíbhī rájo mama
01.058.01d | ā́ devátātā havíṣā vivāsati

01.058.02a | ā́ suvám ádma yuvámāno ajáras
01.058.02b | tr̥ṣú aviṣyánn ataséṣu tiṣṭhati
01.058.02c | átyo ná pr̥ṣṭhám pruṣitásya rocate
01.058.02d | divó ná sā́nu stanáyann acikradat

01.058.03a | krāṇā́ rudrébhir vásubhiḥ puróhito
01.058.03b | hótā níṣatto rayiṣā́ḷ ámartiyaḥ
01.058.03c | rátho ná vikṣú r̥ñjasāná āyúṣu
01.058.03d | ví ānuṣág vā́riyā devá r̥ṇvati

01.058.04a | ví vā́tajūto ataséṣu tiṣṭhate
01.058.04b | vŕ̥thā juhū́bhiḥ sŕ̥ṇiyā tuviṣváṇiḥ
01.058.04c | tr̥ṣú yád agne vaníno vr̥ṣāyáse
01.058.04d | kr̥ṣṇáṁ ta éma rúśadūrme ajara

01.058.05a | tápurjambho vána ā́ vā́tacodito
01.058.05b | yūthé ná sāhvā́m̐ áva vāti váṁsagaḥ
01.058.05c | abhivrájann ákṣitam pā́jasā rája
01.058.05d | sthātúś carátham bhayate patatríṇaḥ

01.058.06a | *dadhúṣ ṭuvā bhŕ̥gavo mā́nuṣeṣv ā́
01.058.06b | rayíṁ ná cā́ruṁ suhávaṁ jánebhyaḥ
01.058.06c | hótāram agne átithiṁ váreṇyam
01.058.06d | mitráṁ ná śévaṁ diviyā́ya jánmane

01.058.07a | hótāraṁ saptá juhúvo yájiṣṭhaṁ
01.058.07b | yáṁ vāgháto vr̥ṇáte adhvaréṣu
01.058.07c | agníṁ víśveṣām aratíṁ vásūnāṁ
01.058.07d | saparyā́mi práyasā yā́mi rátnam

01.058.08a | áchidrā sūno sahaso no adyá
01.058.08b | stotŕ̥bhyo mitramahaḥ śárma yacha
01.058.08c | ágne gr̥ṇántam áṁhasa uruṣya
01.058.08d | ū́rjo napāt ̀ pūrbhír ā́yasībhiḥ

01.058.09a | bhávā várūthaṁ gr̥ṇaté vibhāvo
01.058.09b | bhávā maghavan maghávadbhyaḥ śárma
01.058.09c | uruṣyá agne áṁhaso gr̥ṇántam
01.058.09d | prātár makṣū́ dhiyā́vasur jagamyāt

01.059.01a | vayā́ íd agne agnáyas te anyé
01.059.01b | tuvé víśve amŕ̥tā mādayante
01.059.01c | vaíśvānara nā́bhir asi kṣitīnā́ṁ
01.059.01d | sthū́ṇeva jánām̐ upamíd yayantha

01.059.02a | mūrdhā́ divó nā́bhir agníḥ pr̥thivyā́
01.059.02b | áthābhavad aratī́ ródasīyoḥ
01.059.02c | táṁ tvā devā́so 'janayanta deváṁ
01.059.02d | vaíśvānara jyótir íd ā́riyāya

01.059.03a | ā́ sū́riye ná raśmáyo dhruvā́so
01.059.03b | vaiśvānaré dadhire 'gnā́ vásūni
01.059.03c | yā́ párvateṣu óṣadhīṣu apsú
01.059.03d | yā́ mā́nuṣeṣu ási tásya rā́jā

01.059.04a | br̥hatī́ iva sūnáve ródasī
01.059.04b | gíro hótā manuṣíyo ná dákṣaḥ
01.059.04c | súvarvate satyáśuṣmāya pūrvī́r
01.059.04d | vaiśvānarā́ya nŕ̥tamāya yahvī́ḥ

01.059.05a | diváś cit te br̥ható jātavedo
01.059.05b | vaíśvānara prá ririce mahitvám
01.059.05c | rā́jā kr̥ṣṭīnā́m asi mā́nuṣīṇāṁ
01.059.05d | yudhā́ devébhyo várivaś cakartha

01.059.06a | prá nū́ mahitváṁ vr̥ṣabhásya vocaṁ
01.059.06b | yám pūrávo vr̥traháṇaṁ sácante
01.059.06c | vaiśvānaró dásyum agnír jaghanvā́m̐
01.059.06d | ádhūnot kā́ṣṭhā áva śámbaram bhet

01.059.07a | vaiśvānaró mahimnā́ viśvákr̥ṣṭir
01.059.07b | bharádvājeṣu yajató vibhā́vā
01.059.07c | śātavaneyé śatínībhir agníḥ
01.059.07d | puruṇīthé jarate sūnŕ̥tāvān

01.060.01a | váhniṁ yaśásaṁ vidáthasya ketúṁ
01.060.01b | suprāvíyaṁ ̀ dūtáṁ sadyóartham
01.060.01c | dvijánmānaṁ rayím iva praśastáṁ
01.060.01d | rātím bharad bhŕ̥gave mātaríśvā

01.060.02a | asyá śā́sur ubháyāsaḥ sacante
01.060.02b | havíṣmanta uśíjo yé ca mártāḥ
01.060.02c | diváś cit pū́rvo ní asādi hótā
01.060.02d | āpŕ̥chiyo viśpátir vikṣú vedhā́ḥ

01.060.03a | táṁ návyasī hr̥dá ā́ jā́yamānam
01.060.03b | asmát sukīrtír mádhujihvam aśyāḥ
01.060.03c | yám r̥tvíjo vr̥jáne mā́nuṣāsaḥ
01.060.03d | práyasvanta āyávo jī́jananta

01.060.04a | uśík pavākó+ vásur mā́nuṣeṣu
01.060.04b | váreṇiyo hótā adhāyi vikṣú
01.060.04c | dámūnā ̀ gr̥hápatir dáma ā́m̐
01.060.04d | agnír bhuvad rayipátī rayīṇā́m

01.060.05a | táṁ tvā vayám pátim agne rayīṇā́m
01.060.05b | prá śaṁsāmo matíbhir gótamāsaḥ
01.060.05c | āśúṁ ná vājambharám marjáyantaḥ
01.060.05d | prātár makṣū́ dhiyā́vasur jagamyāt

01.061.01a | asmā́ íd u prá taváse turā́ya
01.061.01b | práyo ná harmi stómam mā́hināya
01.061.01c | ŕ̥cīṣamāya ádhrigava óham
01.061.01d | índrāya ̀ bráhmāṇi rātátamā

01.061.02a | asmā́ íd u práya iva prá yaṁsi
01.061.02b | bhárāmi āṅgūṣám bā́dhe suvr̥ktí
01.061.02c | índrāya hr̥dā́ mánasā manīṣā́
01.061.02d | pratnā́ya pátye dhíyo marjayanta

01.061.03a | asmā́ íd u tyám upamáṁ suvarṣā́m
01.061.03b | bhárāmi ̀ āṅgūṣám āsíyena
01.061.03c | máṁhiṣṭham ̀ áchoktibhir matīnā́ṁ
01.061.03d | suvr̥ktíbhiḥ ̀ sūríṁ vāvr̥dhádhyai

01.061.04a | asmā́ íd u ̀ stómaṁ sáṁ hinomi
01.061.04b | ráthaṁ ná ̀ táṣṭeva tátsināya
01.061.04c | gíraś ca ̀ gírvāhase suvr̥ktí
01.061.04d | índrāya viśvaminvám médhirāya

01.061.05a | asmā́ íd u sáptim iva śravasyā́
01.061.05b | índrāya arkáṁ juhúvā sám añje
01.061.05c | vīráṁ dānáokasaṁ vandádhyai
01.061.05d | purā́ṁ gūrtáśravasaṁ darmā́ṇam

01.061.06a | asmā́ íd u tváṣṭā takṣad vájraṁ
01.061.06b | suápastamaṁ svaríyaṁ ráṇāya
01.061.06c | vr̥trásya cid ̀ vidád yéna márma
01.061.06d | tujánn ī́śānas tujatā́ kiyedhā́ḥ

01.061.07a | asyéd u mātúḥ sávaneṣu sadyó
01.061.07b | maháḥ pitúm papivā́ñ cā́ru ánnā
01.061.07c | muṣāyád víṣṇuḥ pacatáṁ sáhīyān
01.061.07d | vídhyad varāháṁ tiró ádrim ástā

01.061.08a | asmā́ íd u ̀ gnā́ś cid devápatnīr
01.061.08b | índrāya arkám ahihátya ūvuḥ
01.061.08c | pári dyā́vāpr̥thivī́ jabhra urvī́
01.061.08d | ná asya té mahimā́nam pári ṣṭaḥ

01.061.09a | asyéd evá prá ririce mahitváṁ
01.061.09b | divás pr̥thivyā́ḥ pári antárikṣāt
01.061.09c | svarā́ḷ índro dáma ā́ viśvágūrtaḥ
01.061.09d | svarír ámatro vavakṣe ráṇāya

01.061.10a | asyéd evá ̀ śávasā śuṣántaṁ
01.061.10b | ví vr̥ścad ̀ vájreṇa vr̥trám índraḥ
01.061.10c | gā́ ná vrāṇā́ ̀ avánīr amuñcad
01.061.10d | abhí śrávo ̀ dāváne sácetāḥ

01.061.11a | asyéd u tveṣásā ranta síndhavaḥ
01.061.11b | pári yád ̀ vájreṇa sīm áyachat
01.061.11c | īśānakŕ̥d ̀ dāśúṣe daśasyán
01.061.11d | turvī́taye ̀ gādháṁ turváṇiḥ kaḥ

01.061.12a | asmā́ íd u prá bharā tū́tujāno
01.061.12b | vr̥trā́ya vájram ī́śānaḥ kiyedhā́ḥ
01.061.12c | gór ná párva ̀ ví radā tiraścā́
01.061.12d | íṣyann árṇāṁsi apā́ṁ carádhyai

01.061.13a | asyéd u ̀ prá brūhi pūrviyā́ṇi
01.061.13b | turásya ̀ kármāṇi návya ukthaíḥ
01.061.13c | yudhé yád ̀ iṣṇāná ā́yudhāni
01.061.13d | r̥ghāyámāṇo niriṇā́ti śátrūn

01.061.14a | asyéd u bhiyā́ giráyaś ca dr̥r̥ḷhā́+
01.061.14b | dyā́vā ca bhū́mā janúṣas tujete
01.061.14c | úpo venásya jóguvāna oṇíṁ
01.061.14d | sadyó bhuvad ̀ vīríyāya nodhā́ḥ

01.061.15a | asmā́ íd u tyád ánu dāyi eṣām
01.061.15b | éko yád vavné bhū́rer ī́śānaḥ
01.061.15c | prá étaśaṁ sū́riye paspr̥dhānáṁ
01.061.15d | saúvaśviye ̀ súṣvim āvad índraḥ

01.061.16a | evā́ te hāriyojanā suvr̥ktí
01.061.16b | índra bráhmāṇi gótamāso akran
01.061.16c | ā́ eṣu viśvápeśasaṁ dhíyaṁ dhāḥ
01.061.16d | prātár makṣū́ dhiyā́vasur jagamyāt

01.062.01a | prá manmahe śavasānā́ya śūṣám
01.062.01b | āṅgūṣáṁ gírvaṇase aṅgirasvát
01.062.01c | suvr̥ktíbhi stuvatá r̥gmiyā́ya
01.062.01d | árcāma arkáṁ náre víśrutāya

01.062.02a | prá vo mahé máhi námo bharadhvam
01.062.02b | āṅgūṣíyaṁ śavasānā́ya sā́ma
01.062.02c | yénā naḥ pū́rve pitáraḥ padajñā́
01.062.02d | árcanto áṅgiraso gā́ ávindan

01.062.03a | índrasya ̀ áṅgirasāṁ ca iṣṭaú
01.062.03b | vidát sarámā tánayāya dhāsím
01.062.03c | bŕ̥haspátir bhinád ádriṁ vidád gā́ḥ
01.062.03d | sám usríyābhir vāvaśanta náraḥ

01.062.04a | sá suṣṭúbhā sá stubhā́ saptá vípraiḥ
01.062.04b | svaréṇa ádriṁ svaríyo návagvaiḥ
01.062.04c | saraṇyúbhiḥ phaligám indra śakra
01.062.04d | valáṁ ráveṇa darayo dáśagvaiḥ

01.062.05a | gr̥ṇānó áṅgirobhir dasma ví var
01.062.05b | uṣásā sū́riyeṇa góbhir ándhaḥ
01.062.05c | ví bhū́myā aprathaya indra sā́nu
01.062.05d | divó rája úparam astabhāyaḥ

01.062.06a | tád u práyakṣatamam asya kárma
01.062.06b | dasmásya cā́rutamam asti dáṁsaḥ
01.062.06c | upahvaré yád úparā ápinvan
01.062.06d | mádhuarṇaso nadíyaś cátasraḥ

01.062.07a | dvitā́ ví vavre sanájā sánīḷe
01.062.07b | ayā́siya stávamānebhir arkaíḥ
01.062.07c | bhágo ná méne paramé víomann
01.062.07d | ádhārayad ̀ ródasī sudáṁsāḥ

01.062.08a | sanā́d dívam pári bhū́mā vírūpe
01.062.08b | punarbhúvā yuvatī́ svébhir évaiḥ
01.062.08c | kr̥ṣṇébhir aktā́ uṣā́ rúśadbhir
01.062.08d | *vápurbhir ā́ carato anyā́anyā

01.062.09a | sánemi sakhyáṁ suapasyámānaḥ
01.062.09b | sūnúr dādhāra śávasā sudáṁsāḥ
01.062.09c | āmā́su cid dadhiṣe pakvám antáḥ
01.062.09d | páyaḥ kr̥ṣṇā́su rúśad róhiṇīṣu

01.062.10a | sanā́t sánīḷā avánīr avātā́
01.062.10b | vratā́ rakṣante amŕ̥tāḥ sáhobhiḥ
01.062.10c | purū́ sahásrā jánayo ná pátnīr
01.062.10d | duvasyánti svásāro áhrayāṇam

01.062.11a | sanāyúvo námasā návyo arkaír
01.062.11b | vasūyávo matáyo dasma dadruḥ
01.062.11c | pátiṁ ná pátnīr uśatī́r uśántaṁ
01.062.11d | spr̥śánti tvā śavasāvan manīṣā́ḥ

01.062.12a | sanā́d evá táva rā́yo gábhastau
01.062.12b | ná kṣī́yante nópa dasyanti dasma
01.062.12c | dyumā́m̐ asi krátumām̐ indra dhī́raḥ
01.062.12d | śíkṣā śacīvas táva naḥ śácībhiḥ

01.062.13a | sanāyaté gótama indra návyam
01.062.13b | átakṣad bráhma hariyójanāya
01.062.13c | sunīthā́ya naḥ śavasāna nodhā́ḥ
01.062.13d | prātár makṣū́ dhiyā́vasur jagamyāt

01.063.01a | tuvám mahā́m̐ indara+ yó ha śúṣmair
01.063.01b | dyā́vā jajñānáḥ pr̥thivī́ áme dhāḥ
01.063.01c | yád dha te víśvā giráyaś cid ábhvā
01.063.01d | bhiyā́ dr̥r̥ḷhā́saḥ+ kiráṇā ná aíjan

01.063.02a | ā́ yád dhárī indara+ vívratā vér
01.063.02b | ā́ te vájraṁ jaritā́ bāhuvór dhāt
01.063.02c | yénāviharyatakrato amítrān
01.063.02d | púra iṣṇā́si puruhūta pūrvī́ḥ

01.063.03a | tuváṁ satyá indara+ dhr̥ṣṇúr etā́n
01.063.03b | tuvám r̥bhukṣā́ náriyas tuváṁ ṣā́ṭ
01.063.03c | tuváṁ śúṣṇaṁ vr̥jáne pr̥kṣá āṇaú
01.063.03d | yū́ne kútsāya dyumáte sácāhan

01.063.04a | tuváṁ ha tyád indara+ codīḥ sákhā
01.063.04b | vr̥tráṁ yád vajrin vr̥ṣakarman ubhnā́ḥ
01.063.04c | yád dha śūra vr̥ṣamaṇaḥ parācaír
01.063.04d | ví dásyūm̐r yónāv ákr̥to vr̥thāṣā́ṭ

01.063.05a | tuváṁ ha tyád indara+ áriṣaṇyan
01.063.05b | dr̥r̥ḷhásya+ cin mártiānām@ ájuṣṭau
01.063.05c | ví asmád ā́ kā́ṣṭhā árvate var
01.063.05d | ghanéva vajriñ chnathihi amítrān

01.063.06a | tuvā́ṁ ha tyád indara+ árṇasātau
01.063.06b | súvarmīḷhe nára ājā́ havante
01.063.06c | táva svadhāva iyám ā́ samaryá
01.063.06d | ūtír vā́jeṣu atasā́yiyā bhūt

01.063.07a | tuváṁ ha tyád indara+ saptá yúdhyan
01.063.07b | púro vajrin purukútsāya dardaḥ
01.063.07c | barhír ná yát ̀ sudā́se vŕ̥thā várg
01.063.07d | aṁhó rājan várivaḥ pūráve kaḥ

01.063.08a | tuváṁ tyā́ṁ na indara+ deva citrā́m
01.063.08b | íṣam ā́po ná pīpayaḥ párijman
01.063.08c | yáyā śūra práti asmábhya@ yáṁsi
01.063.08d | tmánam ū́rjaṁ ná viśvádha kṣáradhyai

01.063.09a | ákāri ta indara+ gótamebhir
01.063.09b | bráhmāṇi óktā námasā háribhyām
01.063.09c | supéśasaṁ ̀ vā́jam ā́ bharā naḥ
01.063.09d | prātár makṣū́ dhiyā́vasur jagamyāt

01.064.01a | vŕ̥ṣṇe śárdhāya súmakhāya vedháse
01.064.01b | nódhaḥ suvr̥ktím prá bharā marúdbhiyaḥ
01.064.01c | apó ná dhī́ro mánasā suhástiyo
01.064.01d | gíraḥ sám añje vidátheṣu ābhúvaḥ

01.064.02a | té jajñire divá r̥ṣvā́sa ukṣáṇo
01.064.02b | rudrásya máryā ásurā arepásaḥ
01.064.02c | pavākā́saḥ+ śúcayaḥ sū́riyā iva
01.064.02d | sátvāno ná drapsíno ghorávarpasaḥ

01.064.03a | yúvāno rudrā́ ajárā abhoggháno
01.064.03b | vavakṣúr ádhrigāvaḥ párvatā iva
01.064.03c | dr̥r̥ḷhā́+ cid víśvā bhúvanāni pā́rthivā
01.064.03d | prá cyāvayanti diviyā́ni majmánā

01.064.04a | citraír añjíbhir vápuṣe ví añjate
01.064.04b | vákṣassu rukmā́m̐ ádhi yetire śubhé
01.064.04c | áṁseṣu eṣāṁ ní mimr̥kṣur r̥ṣṭáyaḥ
01.064.04d | sākáṁ jajñire svadháyā divó náraḥ

01.064.05a | īśānakŕ̥to dhúnayo riśā́daso
01.064.05b | vā́tān vidyútas táviṣībhir akrata
01.064.05c | duhánti ū́dhar diviyā́ni dhū́tayo
01.064.05d | bhū́mim pinvanti páyasā párijrayaḥ

01.064.06a | pínvanti apó marútaḥ sudā́navaḥ
01.064.06b | páyo ghr̥távad vidátheṣu ābhúvaḥ
01.064.06c | átyaṁ ná mihé ví nayanti vājínam
01.064.06d | útsaṁ duhanti stanáyantam ákṣitam

01.064.07a | mahiṣā́so māyínaś citrábhānavo
01.064.07b | giráyo ná svátavaso raghuṣyádaḥ
01.064.07c | mr̥gā́ iva hastínaḥ khādathā vánā
01.064.07d | yád ā́ruṇīṣu táviṣīr áyugdhuvam

01.064.08a | siṁhā́ iva nānadati prácetasaḥ
01.064.08b | piśā́ iva supíśo viśvávedasaḥ
01.064.08c | kṣápo jínvantaḥ pŕ̥ṣatībhir r̥ṣṭíbhiḥ
01.064.08d | sám ít sabā́dhaḥ śávasā́himanyavaḥ

01.064.09a | ródasī ̀ ā́ vadatā gaṇaśriyo
01.064.09b | nŕ̥ṣācaḥ śūrāḥ śávasā́himanyavaḥ
01.064.09c | ā́ vandhúreṣu amátir ná darśatā́
01.064.09d | vidyún ná tasthau maruto rátheṣu vaḥ

01.064.10a | viśvávedaso rayíbhiḥ sámokasaḥ
01.064.10b | sámmiślāsas táviṣībhir virapśínaḥ
01.064.10c | ástāra íṣuṁ dadhire gábhastiyor
01.064.10d | anantáśuṣmā vŕ̥ṣakhādayo náraḥ

01.064.11a | hiraṇyáyebhiḥ pavíbhiḥ payovŕ̥dha
01.064.11b | újjighnanta āpathíyo ná párvatān
01.064.11c | makhā́ ayā́saḥ svasŕ̥to dhruvacyúto
01.064.11d | dudhrakŕ̥to marúto bhrā́jadr̥ṣṭayaḥ

01.064.12a | ghŕ̥ṣum pavākáṁ+ vanínaṁ vícarṣaṇiṁ
01.064.12b | rudrásya sūnúṁ havásā gr̥ṇīmasi
01.064.12c | rajastúraṁ tavásam mā́rutaṁ gaṇám
01.064.12d | r̥jīṣíṇaṁ vŕ̥ṣaṇaṁ saścata śriyé

01.064.13a | prá nū́ sá mártaḥ śávasā jánām̐ áti
01.064.13b | tasthaú va ūtī́ maruto yám ā́vata
01.064.13c | árvadbhir vā́jam bharate dhánā nŕ̥bhir
01.064.13d | āpŕ̥chiyaṁ krátum ā́ kṣeti púṣyati

01.064.14a | carkŕ̥tiyam marutaḥ pr̥tsú duṣṭáraṁ
01.064.14b | dyumántaṁ śúṣmam maghávatsu dhattana
01.064.14c | dhanaspŕ̥tam ukthíyaṁ viśvácarṣaṇiṁ
01.064.14d | tokám puṣyema tánayaṁ śatáṁ hímāḥ

01.064.15a | *núu ṣṭhirám maruto vīrávantam
01.064.15b | r̥tīṣā́haṁ rayím asmā́su dhatta
01.064.15c | sahasríṇaṁ śatínaṁ śūśuvā́ṁsam
01.064.15d | prātár makṣū́ dhiyā́vasur jagamyāt

01.065.01a | paśvā́ ná tāyúṁ gúhā cátantaṁ
01.065.01b | námo yujānáṁ námo váhantam

01.065.02a | sajóṣā dhī́rāḥ padaír ánu gmann
01.065.02b | úpa tvā sīdan víśve yájatrāḥ

01.065.03a | r̥tásya devā́ ánu vratā́ gur
01.065.03b | bhúvat páriṣṭir diyaúr ná bhū́ma

01.065.04a | várdhantīm ā́paḥ panvā́ súśiśvim
01.065.04b | r̥tásya yónā gárbhe sújātam

01.065.05a | puṣṭír ná raṇvā́ kṣitír ná pr̥thvī́
01.065.05b | girír ná bhújma kṣódo ná śambhú

01.065.06a | átyo ná ájman sárgaprataktaḥ
01.065.06b | síndhur ná kṣódaḥ ká īṁ varāte

01.065.07a | jāmíḥ síndhūnām bhrā́teva svásrām
01.065.07b | íbhyān ná rā́jā vánāni atti

01.065.08a | yád vā́tajūto vánā ví ásthād
01.065.08b | agnír ha dāti rómā pr̥thivyā́ḥ

01.065.09a | śvásiti apsú haṁsó ná sī́dan
01.065.09b | krátvā cétiṣṭho viśā́m uṣarbhút

01.065.10a | sómo ná vedhā́ r̥táprajātaḥ
01.065.10b | paśúr ná śíśvā vibhúr dūrébhāḥ

01.066.01a | rayír ná citrā́ sū́ro ná saṁdŕ̥g
01.066.01b | ā́yur ná prāṇó nítyo ná sūnúḥ

01.066.02a | tákvā ná bhū́rṇir vánā siṣakti
01.066.02b | páyo ná dhenúḥ śúcir vibhā́vā

01.066.03a | dādhā́ra kṣémam óko ná raṇvó
01.066.03b | yávo ná pakvó jétā jánānām

01.066.04a | ŕ̥ṣir ná stúbhvā vikṣú praśastó
01.066.04b | vājī́ ná prītó váyo dadhāti

01.066.05a | durókaśociḥ krátur ná nítyo
01.066.05b | jāyéva yónāv áraṁ víśvasmai

01.066.06a | citró yád ábhrāṭ chvetó ná vikṣú
01.066.06b | rátho ná rukmī́ tveṣáḥ samátsu

01.066.07a | séne 'va sr̥ṣṭā́ ámaṁ dadhāti
01.066.07b | ástur ná didyút tveṣápratīkā

01.066.08a | yamó ha jātó yamó jánitvaṁ
01.066.08b | jāráḥ kanī́nām pátir jánīnām

01.066.09a | táṁ vaś carā́thā vayáṁ vasatyā́
01.066.09b | ástaṁ ná gā́vo nákṣanta iddhám

01.066.10a | síndhur ná kṣódaḥ prá nī́cīr ainon
01.066.10b | návanta gā́vaḥ súvar dŕ̥śīke

01.067.01a | váneṣu jāyúr márteṣu mitró
01.067.01b | vr̥ṇīté śruṣṭíṁ rā́jevājuryám

01.067.02a | kṣémo ná sādhúḥ krátur ná bhadró
01.067.02b | bhúvat suādhī́r hótā havyavā́ṭ

01.067.03a | háste dádhāno nr̥mṇā́ víśvāni
01.067.03b | áme devā́n dhād gúhā niṣī́dan

01.067.04a | vidántīm átra náro dhiyaṁdhā́
01.067.04b | hr̥dā́ yát taṣṭā́n mántrām̐ áśaṁsan

01.067.05a | ajó ná kṣā́ṁ dādhā́ra pr̥thivī́ṁ
01.067.05b | tastámbha diyā́m mántrebhiḥ satyaíḥ

01.067.06a | priyā́ padā́ni paśvó ní pāhi
01.067.06b | viśvā́yur agne guhā́ gúhaṁ gāḥ

01.067.07a | yá īṁ cikéta gúhā bhávantam
01.067.07b | ā́ yáḥ sasā́da dhā́rām r̥tásya

01.067.08a | ví yé cr̥tánti r̥tā́ sápanta
01.067.08b | ā́d íd vásūni prá vavācāsmai

01.067.09a | ví yó vīrútsu ródhan mahitvā́
01.067.09b | utá prajā́ utá prasū́ṣv antáḥ

01.067.10a | cíttir apáaṁ dáme viśvā́yuḥ
01.067.10b | sádmeva dhī́rāḥ sammā́ya cakruḥ

01.068.01a | śrīṇánn úpa sthād dívam bhuraṇyú
01.068.01b | sthātúś carátham aktū́n ví ūrṇot

01.068.02a | pári yád eṣām éko víśveṣām
01.068.02b | bhúvad devó devā́nām mahitvā́

01.068.03a | ā́d ít te víśve krátuṁ juṣanta
01.068.03b | śúṣkād yád deva jīvó jániṣṭhāḥ

01.068.04a | bhájanta víśve devatváṁ nā́ma
01.068.04b | r̥táṁ sápanto amŕ̥tam évaiḥ

01.068.05a | r̥tásya préṣā r̥tásya dhītír
01.068.05b | viśvā́yur víśve ápāṁsi cakruḥ

01.068.06a | yás túbhyaṁ dā́śād yó vā te śíkṣāt
01.068.06b | tásmai cikitvā́n rayíṁ dayasva

01.068.07a | hótā níṣatto mánor ápatye
01.068.07b | sá cin nú āsām pátī rayīṇā́m

01.068.08a | ichánta réto mithás tanū́ṣu
01.068.08b | sáṁ jānata svaír dákṣair ámūrāḥ

01.068.09a | pitúr ná putrā́ḥ krátuṁ juṣanta
01.068.09b | śróṣan yé asya śā́saṁ turā́saḥ

01.068.10a | ví rā́ya aurṇod dúraḥ purukṣúḥ
01.068.10b | pipéśa nā́kaṁ stŕ̥bhir dámūnāḥ

01.069.01a | śukráḥ śuśukvā́m̐ uṣó ná jāráḥ
01.069.01b | paprā́ samīcī́ divó ná jyótiḥ

01.069.02a | pári prájātaḥ krátvā babhūtha
01.069.02b | bhúvo devā́nām pitā́ putráḥ sán

01.069.03a | vedhā́ ádr̥pto agnír vijānánn
01.069.03b | ū́dhar ná gónāṁ svā́dmā pitūnā́m

01.069.04a | jáne ná śéva āhū́riyaḥ sán
01.069.04b | mádhye níṣatto raṇvó duroṇé

01.069.05a | putró ná jātó raṇvó duroṇé
01.069.05b | vājī́ ná prītó víśo ví tārīt

01.069.06a | víśo yád áhve nŕ̥bhiḥ sánīḷā
01.069.06b | agnír devatvā́ víśvāni aśyāḥ

01.069.07a | nákiṣ ṭa etā́ vratā́ minanti
01.069.07b | nŕ̥bhyo yád ebhyáḥ śruṣṭíṁ cakártha

01.069.08a | tát tú te dáṁso yád áhan samānaír
01.069.08b | nŕ̥bhir yád yuktó vivé rápāṁsi&

01.069.09a | uṣó ná jāró vibhā́vā usráḥ
01.069.09b | sáṁjñātarūpaś cíketad asmai

01.069.10a | tmánā váhanto dúro ví r̥ṇvan
01.069.10b | návanta víśve súvar dŕ̥śīke

01.070.01a | vanéma pūrvī́r aryó manīṣā́
01.070.01b | agníḥ suśóko víśvāni aśyāḥ

01.070.02a | ā́ daíviyāni vratā́ cikitvā́n
01.070.02b | ā́ mā́nuṣasya jánasya jánma

01.070.03a | gárbho yó apā́ṁ gárbho vánānāṁ
01.070.03b | gárbhaś ca sthātā́ṁ gárbhaś caráthām

01.070.04a | ádrau cid asmā antár duroṇé
01.070.04b | viśā́ṁ ná víśvo amŕ̥taḥ svādhī́ḥ

01.070.05a | sá hí kṣapā́vām̐ agnī́ rayīṇā́ṁ
01.070.05b | dā́śad yó asmā áraṁ suuktaíḥ

01.070.06a | etā́ cikitvo bhū́mā ní pāhi
01.070.06b | devā́nāṁ jánma mártāṁś ca vidvā́n

01.070.07a | várdhān yám pūrvī́ḥ kṣapó vírūpā
01.070.07b | sthātúś ca rátham& r̥tápravītam

01.070.08a | árādhi hótā súvar níṣattaḥ
01.070.08b | kr̥ṇván víśvāni ápāṁsi satyā́

01.070.09a | góṣu práśastiṁ váneṣu dhiṣe
01.070.09b | bháranta víśve balíṁ súvar ṇaḥ

01.070.10a | ví tvā náraḥ purutrā́ saparyan
01.070.10b | pitúr ná jívrer ví védo bharanta

01.070.11a | sādhúr ná gr̥dhnúr áste 'va śū́ro
01.070.11b | yā́te 'va bhīmás tveṣáḥ samátsu

01.071.01a | úpa prá jinvann uśatī́r uśántam
01.071.01b | pátiṁ ná nítyaṁ jánayaḥ sánīḷāḥ
01.071.01c | svásāraḥ śyā́vīm áruṣīm ajuṣrañ
01.071.01d | citrám uchántīm uṣásaṁ ná gā́vaḥ

01.071.02a | vīḷú cid dr̥r̥ḷhā́+ pitáro na ukthaír
01.071.02b | ádriṁ rujann áṅgiraso ráveṇa
01.071.02c | cakrúr divó br̥ható gātúm asmé
01.071.02d | áhaḥ súvar vividuḥ ketúm usrā́ḥ

01.071.03a | dádhann r̥táṁ dhanáyann asya dhītím
01.071.03b | ā́d íd aryó didhiṣúvo víbhr̥trāḥ
01.071.03c | átr̥ṣyantīr apáso yanti áchā
01.071.03d | devā́ñ jánma práyasā vardháyantīḥ

01.071.04a | máthīd yád īṁ víbhr̥to mātaríśvā
01.071.04b | gr̥hé-gr̥he ̀ śyetó jéniyo bhū́t
01.071.04c | ā́d īṁ rā́jñe ná sáhyase@ sácā sánn
01.071.04d | ā́ dūtíyam bhŕ̥gavāṇo vivāya

01.071.05a | mahé yát pitrá īṁ rásaṁ divé kár
01.071.05b | áva tsarat pr̥śaníyaś cikitvā́n
01.071.05c | sr̥jád ástā dhr̥ṣatā́ didyúm asmai
01.071.05d | svā́yāṁ devó duhitári tvíṣiṁ dhāt

01.071.06a | svá ā́ yás túbhyaṁ dáma ā́ vibhā́ti
01.071.06b | námo vā dā́śād uśató ánu dyū́n
01.071.06c | várdho agne váyo asya dvibárhā
01.071.06d | yā́sad rāyā́ saráthaṁ yáṁ junā́si

01.071.07a | agníṁ víśvā abhí pŕ̥kṣaḥ sacante
01.071.07b | samudráṁ ná sravátaḥ saptá yahvī́ḥ
01.071.07c | ná jāmíbhir ví cikite váyo no
01.071.07d | vidā́ devéṣu prámatiṁ cikitvā́n

01.071.08a | ā́ yád iṣé nr̥pátiṁ téja ā́naṭ
01.071.08b | chúci réto níṣiktaṁ dyaúr abhī́ke
01.071.08c | agníḥ śárdham anavadyáṁ yúvānaṁ
01.071.08d | suādhíyaṁ janayat sūdáyac ca

01.071.09a | máno ná yó ádhvanaḥ sadyá éti
01.071.09b | ékaḥ satrā́ suúro vásva īśe
01.071.09c | rā́jānā mitrā́váruṇā supāṇī́
01.071.09d | góṣu priyám amŕ̥taṁ rákṣamāṇā

01.071.10a | mā́ no agne sakhiyā́ pítriyāṇi
01.071.10b | prá marṣiṣṭhā abhí vidúṣ kavíḥ sán
01.071.10c | nábho ná rūpáṁ jarimā́ mināti
01.071.10d | purā́ tásyā abhíśaster ádhīhi

01.072.01a | ní kā́viyā vedhásaḥ śáśvatas kar
01.072.01b | háste dádhāno náriyā purū́ṇi
01.072.01c | agnír bhuvad rayipátī rayīṇā́ṁ
01.072.01d | satrā́ cakrāṇó amŕ̥tāni víśvā

01.072.02a | asmé vatsám pári ṣántaṁ ná vindann
01.072.02b | ichánto víśve amŕ̥tā ámūrāḥ
01.072.02c | śramayúvaḥ padavíyo dhiyaṁdhā́s
01.072.02d | tasthúḥ padé paramé cā́ru agnéḥ

01.072.03a | tisró yád agne śarádas tuvā́m íc
01.072.03b | chúciṁ ghr̥téna śúcayaḥ saparyā́n
01.072.03c | nā́māni cid dadhire yajñíyāni
01.072.03d | ásūdayanta tanúvaḥ sújātāḥ

01.072.04a | ā́ ródasī br̥hatī́ vévidānāḥ
01.072.04b | prá rudríyā jabhrire yajñíyāsaḥ
01.072.04c | vidán márto nemádhitā cikitvā́n
01.072.04d | agním padé paramé tasthivā́ṁsam

01.072.05a | saṁjānānā́ úpa sīdann abhijñú
01.072.05b | pátnīvanto namasíyaṁ namasyan
01.072.05c | ririkvā́ṁsas tanúvaḥ kr̥ṇvata svā́ḥ
01.072.05d | sákhā sákhyur nimíṣi rákṣamāṇāḥ

01.072.06a | tríḥ saptá yád gúhiyāni tuvé ít
01.072.06b | padā́vidan níhitā yajñíyāsaḥ
01.072.06c | tébhī rakṣante amŕ̥taṁ sajóṣāḥ
01.072.06d | paśū́ñ ca sthātr̥ŕ̥ñ caráthaṁ ca pāhi

01.072.07a | vidvā́m̐ agne vayúnāni kṣitīnā́ṁ
01.072.07b | ví ānuṣák churúdho jīváse dhāḥ
01.072.07c | antarvidvā́m̐ ádhvano devayā́nān
01.072.07d | átandro dūtó abhavo havirvā́ṭ

01.072.08a | suādhíyo divá ā́ saptá yahvī́
01.072.08b | rāyó dúro ví r̥tajñā́ ajānan
01.072.08c | vidád gávyaṁ sarámā dr̥r̥ḷhám+ ūrváṁ
01.072.08d | yénā nú kam mā́nuṣī bhójate víṭ

01.072.09a | ā́ yé víśvā svapatiyā́ni tasthúḥ
01.072.09b | kr̥ṇvānā́so amr̥tatvā́ya gātúm
01.072.09c | mahnā́ mahádbhiḥ pr̥thivī́ ví tasthe
01.072.09d | mātā́ putraír áditir dhā́yase véḥ

01.072.10a | ádhi śríyaṁ ní dadhuś cā́rum asmin
01.072.10b | divó yád akṣī́ amŕ̥tā ákr̥ṇvan
01.072.10c | ádha kṣaranti síndhavo ná sr̥ṣṭā́ḥ
01.072.10d | prá nī́cīr agne áruṣīr ajānan

01.073.01a | rayír ná yáḥ pitr̥vittó vayodhā́ḥ
01.073.01b | supráṇītiś cikitúṣo ná śā́suḥ
01.073.01c | siyonaśī́r átithir ná priṇānó@
01.073.01d | hóteva sádma vidható ví tārīt

01.073.02a | devó ná yáḥ savitā́ satyámanmā
01.073.02b | krátvā nipā́ti vr̥jánāni víśvā
01.073.02c | purupraśastó amátir ná satyá
01.073.02d | ātméva śévo didhiṣā́yiyo bhūt

01.073.03a | devó ná yáḥ pr̥thivī́ṁ viśvádhāyā
01.073.03b | upakṣéti hitámitro ná rā́jā
01.073.03c | puraḥsádaḥ śarmasádo ná vīrā́
01.073.03d | anavadyā́ pátijuṣṭeva nā́rī

01.073.04a | táṁ tvā náro dáma ā́ nítyam iddhám
01.073.04b | ágne sácanta kṣitíṣu dhruvā́su
01.073.04c | ádhi dyumnáṁ ní dadhur bhū́ri asmin
01.073.04d | bhávā viśvā́yur dharúṇo rayīṇā́m

01.073.05a | ví pŕ̥kṣo agne maghávāno aśyur
01.073.05b | ví sūráyo dádato víśvam ā́yuḥ
01.073.05c | sanéma vā́jaṁ samithéṣu aryó
01.073.05d | bhāgáṁ devéṣu śrávase dádhānāḥ

01.073.06a | r̥tásya hí dhenávo vāvaśānā́ḥ
01.073.06b | sumádūdhnīḥ@ pīpáyanta dyúbhaktāḥ
01.073.06c | parāvátaḥ sumatím bhíkṣamāṇā
01.073.06d | ví síndhavaḥ samáyā sasrur ádrim

01.073.07a | tuvé agne sumatím bhíkṣamāṇā
01.073.07b | diví śrávo dadhire yajñíyāsaḥ
01.073.07c | náktā ca cakrúr uṣásā vírūpe
01.073.07d | kr̥ṣṇáṁ ca várṇam aruṇáṁ ca sáṁ dhuḥ

01.073.08a | yā́n rāyé mártān súṣūdo agne
01.073.08b | té siyāma maghávāno vayáṁ ca
01.073.08c | chāyéva víśvam bhúvanaṁ sisakṣi
01.073.08d | āpaprivā́n ródasī antárikṣam

01.073.09a | árvadbhir agne árvato nŕ̥bhir nr̥ŕ̥n
01.073.09b | vīraír vīrā́n vanuyāmā tuvótāḥ
01.073.09c | īśānā́saḥ pitr̥vittásya rāyó
01.073.09d | ví sūráyaḥ śatáhimā no aśyuḥ

01.073.10a | etā́ te agna ucáthāni vedho
01.073.10b | júṣṭāni santu mánase hr̥dé ca
01.073.10c | śakéma rāyáḥ sudhúro yámaṁ te
01.073.10d | ádhi śrávo devábhaktaṁ dádhānāḥ

01.074.01a | upaprayánto adhvarám
01.074.01b | mántraṁ vocema agnáye
01.074.01c | āré asmé ca śr̥ṇvaté

01.074.02a | yáḥ snī́hitīṣu pūrviyáḥ
01.074.02b | saṁjagmānā́su kr̥ṣṭíṣu
01.074.02c | árakṣad dāśúṣe gáyam

01.074.03a | utá bruvantu jantáva
01.074.03b | úd agnír vr̥trahā́jani
01.074.03c | dhanaṁjayó ráṇe-raṇe

01.074.04a | yásya dūtó ási kṣáye
01.074.04b | véṣi havyā́ni vītáye
01.074.04c | dasmát kr̥ṇóṣi adhvarám

01.074.05a | tám ít suhavyám aṅgiraḥ
01.074.05b | sudeváṁ sahaso yaho
01.074.05c | jánā āhuḥ subarhíṣam

01.074.06a | ā́ ca váhāsi tā́m̐ ihá
01.074.06b | devā́m̐ úpa práśastaye
01.074.06c | havyā́ suścandra vītáye

01.074.07a | ná yór upabdír áśviyaḥ
01.074.07b | śr̥ṇvé ráthasya kác caná
01.074.07c | yád agne yā́si dūtíyam

01.074.08a | tuvóto vājī́ áhrayo
01.074.08b | abhí pū́rvasmād áparaḥ
01.074.08c | prá dāśvā́m̐ agne asthaat

01.074.09a | utá dyumát suvī́riyam
01.074.09b | br̥hád agne vivāsasi
01.074.09c | devébhyo deva dāśúṣe

01.075.01a | juṣásva sapráthastamaṁ
01.075.01b | váco devápsarastamam
01.075.01c | havyā́ júhvāna āsáni

01.075.02a | áthā te aṅgirastama
01.075.02b | ágne vedhastama priyám
01.075.02c | vocéma bráhma sānasí

01.075.03a | kás te jāmír jánānaam
01.075.03b | ágne kó dāśúadhvaraḥ
01.075.03c | kó ha kásminn asi śritáḥ

01.075.04a | tuváṁ jāmír jánānaam
01.075.04b | ágne mitró asi priyáḥ
01.075.04c | sákhā sákhibhya ī́ḍiyaḥ

01.075.05a | yájā no mitrā́váruṇā
01.075.05b | yájā devā́m̐ r̥tám br̥hát
01.075.05c | ágne yákṣi suváṁ dámam

01.076.01a | kā́ ta úpetir mánaso várāya
01.076.01b | bhúvad agne śáṁtamā kā́ manīṣā́
01.076.01c | kó vā yajñaíḥ pári dákṣaṁ ta āpa
01.076.01d | kéna vā te mánasā daaśema

01.076.02a | éhi agna ihá hótā ní ṣīda
01.076.02b | ádabdhaḥ sú puraetā́ bhavā naḥ
01.076.02c | ávatāṁ tvā ródasī viśvaminvé
01.076.02d | yájā mahé saumanasā́ya devā́n

01.076.03a | prá sú víśvān rakṣáso dhákṣi agne
01.076.03b | bhávā yajñā́nām abhiśastipā́vā
01.076.03c | áthā́ vaha sómapatiṁ háribhyām
01.076.03d | ātithyám asmai cakr̥mā sudā́vne

01.076.04a | prajā́vatā vácasā váhnir āsā́
01.076.04b | ā́ ca huvé ní ca satsīhá devaíḥ
01.076.04c | véṣi hotrám utá potráṁ yajatra
01.076.04d | bodhí prayantar janitar vásūnām

01.076.05a | yáthā víprasya mánuṣo havírbhir
01.076.05b | devā́m̐ áyajaḥ kavíbhiḥ kavíḥ sán
01.076.05c | evā́ hotaḥ satyatara tvám adyá
01.076.05d | ágne mandráyā juhúvā yajasva

01.077.01a | kathā́ dāśema agnáye kā́ asmai
01.077.01b | devájuṣṭā ucyate bhāmíne gī́ḥ
01.077.01c | yó mártiyeṣu amŕ̥ta r̥tā́vā
01.077.01d | hótā yájiṣṭha ít kr̥ṇóti devā́n

01.077.02a | yó adhvaréṣu śáṁtama r̥tā́vā
01.077.02b | hótā tám ū námobhir ā́ kr̥ṇudhvam
01.077.02c | agnír yád vér ̀ mártiāya@ devā́n
01.077.02d | sá cā bódhāti mánasā yajāti

01.077.03a | sá hí krátuḥ sá máriyaḥ sá sādhúr
01.077.03b | mitró ná bhūd ̀ ádbhutasya rathī́ḥ
01.077.03c | tám médheṣu prathamáṁ devayántīr
01.077.03d | víśa úpa bruvate dasmám ā́rīḥ

01.077.04a | sá no nr̥ṇáaṁ nŕ̥tamo riśā́dā
01.077.04b | agnír gíro ávasā vetu dhītím
01.077.04c | tánā ca yé maghávānaḥ śáviṣṭhā
01.077.04d | vā́japrasūtā iṣáyanta mánma

01.077.05a | evá agnír gótamebhir r̥tā́vā
01.077.05b | víprebhir ̀ astoṣṭa jātávedāḥ
01.077.05c | sá eṣu dyumnám pīpayat sá vā́jaṁ
01.077.05d | sá puṣṭíṁ yāti jóṣam ā́ cikitvā́n

01.078.01a | abhí tvā gótamā girā́
01.078.01b | jā́tavedo vícarṣaṇe
01.078.01c | dyumnaír abhí prá ṇonumaḥ

01.078.02a | tám u tvā gótamo girā́
01.078.02b | rāyáskāmo duvasyati
01.078.02c | dyumnaír abhí prá ṇonumaḥ

01.078.03a | tám u tvā vājasā́tamam
01.078.03b | aṅgirasvád dhavāmahe
01.078.03c | dyumnaír abhí prá ṇonumaḥ

01.078.04a | tám u tvā vr̥trahántamaṁ
01.078.04b | yó dásyūm̐r avadhūnuṣé
01.078.04c | dyumnaír abhí prá ṇonumaḥ

01.078.05a | ávocāma ráhūgaṇā
01.078.05b | agnáye mádhumad vácaḥ
01.078.05c | dyumnaír abhí prá ṇonumaḥ

01.079.01a | híraṇyakeśo rájaso visāré
01.079.01b | áhir dhúnir vā́ta iva dhrájīmān
01.079.01c | śúcibhrājā ̀ uṣáso návedā
01.079.01d | yáśasvatīr apasyúvo ná satyā́ḥ

01.079.02a | ā́ te suparṇā́ aminantam̐ évaiḥ
01.079.02b | kr̥ṣṇó nonāva vr̥ṣabhó yádīdám
01.079.02c | śivā́bhir ná smáyamānābhir ā́gāt
01.079.02d | pátanti míha stanáyanti abhrā́

01.079.03a | yád īm r̥tásya páyasā píyāno
01.079.03b | náyann r̥tásya pathíbhī rájiṣṭhaiḥ
01.079.03c | aryamā́ mitró váruṇaḥ párijmā
01.079.03d | tvácam pr̥ñcanti úparasya yónau

01.079.04a | ágne vā́jasya gómata
01.079.04b | ī́śānaḥ sahaso yaho
01.079.04c | asmé dhehi jātavedo máhi śrávaḥ

01.079.05a | sá idhānó vásuṣ kavír
01.079.05b | agnír īḷéniyo girā́
01.079.05c | revád asmábhya@ purvaṇīka dīdihi

01.079.06a | kṣapó rājann utá tmánā
01.079.06b | ágne vástor utóṣásaḥ
01.079.06c | sá tigmajambha rakṣáso daha práti

01.079.07a | ávā no agna ūtíbhir
01.079.07b | gāyatrásya prábharmaṇi
01.079.07c | víśvāsu dhīṣú vandiya

01.079.08a | ā́ no agne rayím bhara
01.079.08b | satrāsā́haṁ váreṇiyam
01.079.08c | víśvāsu pr̥tsú duṣṭáram

01.079.09a | ā́ no agne sucetúnā
01.079.09b | rayíṁ viśvā́yupoṣasam
01.079.09c | mārḍīkáṁ dhehi jīváse

01.079.10a | prá pūtā́s tigmáśociṣe
01.079.10b | vā́co gotami agnáye
01.079.10c | bhárasva sumnayúr gíraḥ

01.079.11a | yó no agne 'bhidā́sati
01.079.11b | ánti dūré padīṣṭá sáḥ
01.079.11c | asmā́kam íd vr̥dhé bhava

01.079.12a | sahasrākṣó vícarṣaṇir
01.079.12b | agnī́ rákṣāṁsi sedhati
01.079.12c | hótā gr̥ṇīta ukthíyaḥ

01.080.01a | itthā́ hí sóma ín máde
01.080.01b | brahmā́ cakā́ra várdhanam
01.080.01c | śáviṣṭha vajrin ójasā
01.080.01d | pr̥thivyā́ níḥ śaśā áhim
01.080.01e | árcann ánu svarā́jiyam

01.080.02a | sá tvāmadad vŕ̥ṣā mádaḥ
01.080.02b | sómaḥ śyenā́bhr̥taḥ sutáḥ
01.080.02c | yénā vr̥tráṁ nír adbhiyó
01.080.02d | jaghántha vajrin ójasā
01.080.02e | árcann ánu svarā́jiyam

01.080.03a | préhi abhī́hi dhr̥ṣṇuhí
01.080.03b | ná te vájro ní yaṁsate
01.080.03c | índra nr̥mṇáṁ hí te śávo
01.080.03d | háno vr̥tráṁ jáyā apó
01.080.03e | árcann ánu svarā́jiyam

01.080.04a | nír indra bhū́miyā ádhi
01.080.04b | vr̥tráṁ jaghantha nír diváḥ
01.080.04c | sr̥jā́ marútvatīr áva
01.080.04d | jīvádhanyā imā́ apó
01.080.04e | árcann ánu svarā́jiyam

01.080.05a | índro vr̥trásya dódhataḥ
01.080.05b | sā́nuṁ vájreṇa hīḷitáḥ
01.080.05c | abhikrámyā́va jighnate
01.080.05d | apáḥ sármāya codáyann
01.080.05e | árcann ánu svarā́jiyam

01.080.06a | ádhi sā́nau ní jighnate
01.080.06b | vájreṇa śatáparvaṇā
01.080.06c | mandāná índro ándhasaḥ
01.080.06d | sákhibhyo gātúm ichati
01.080.06e | árcann ánu svarā́jiyam

01.080.07a | índra túbhyam íd adrivo
01.080.07b | ánuttaṁ vajri@ vīríyam
01.080.07c | yád dha tyám māyínam mr̥gáṁ
01.080.07d | tám u tvám māyáyāvadhīr
01.080.07e | árcann ánu svarā́jiyam

01.080.08a | ví te vájrāso asthiran
01.080.08b | navatíṁ nāvíyā ánu
01.080.08c | mahát ta indra vīríyam
01.080.08d | bāhuvós te bálaṁ hitám
01.080.08e | árcann ánu svarā́jiyam

01.080.09a | sahásraṁ sākám arcata
01.080.09b | pári ṣṭobhata viṁśatíḥ
01.080.09c | śataínam ánv anonavur
01.080.09d | índrāya bráhma údyatam
01.080.09e | árcann ánu svarā́jiyam

01.080.10a | índro vr̥trásya táviṣīṁ
01.080.10b | nír ahan sáhasā sáhaḥ
01.080.10c | mahát tád asya paúṁsiyaṁ
01.080.10d | vr̥tráṁ jaghanvā́m̐ asr̥jad
01.080.10e | árcann ánu svarā́jiyam

01.080.11a | imé cit táva manyáve
01.080.11b | vépete bhiyásā mahī́
01.080.11c | yád indra vajrin ójasā
01.080.11d | vr̥trám marútvām̐ ávadhīr
01.080.11e | árcann ánu svarā́jiyam

01.080.12a | ná vépasā ná tanyatā́
01.080.12b | índraṁ vr̥tró ví bībhayat
01.080.12c | abhy e\naṁ vájra āyasáḥ
01.080.12d | sahásrabhr̥ṣṭir āyata
01.080.12e | árcann ánu svarā́jiyam

01.080.13a | yád vr̥tráṁ táva cāśániṁ
01.080.13b | vájreṇa samáyodhayaḥ
01.080.13c | áhim indra jíghāṁsato
01.080.13d | diví te badbadhe śávo
01.080.13e | árcann ánu svarā́jiyam

01.080.14a | abhiṣṭané te adrivo
01.080.14b | yát sthā́ jágac ca rejate
01.080.14c | tváṣṭā cit táva manyáva
01.080.14d | índra vevijyáte bhiyā́
01.080.14e | árcann ánu svarā́jiyam

01.080.15a | nahí nú yā́d adhīmási
01.080.15b | índraṁ kó vīríyā paráḥ
01.080.15c | tásmin nr̥mṇám utá krátuṁ
01.080.15d | devā́ ójāṁsi sáṁ dadhur
01.080.15e | árcann ánu svarā́jiyam

01.080.16a | yā́m átharvā mánuṣ pitā́
01.080.16b | dadhiáṅ dhíyam átnata
01.080.16c | tásmin bráhmāṇi pūrváthā
01.080.16d | índra ukthā́ sám agmata
01.080.16e | árcann ánu svarā́jiyam

01.081.01a | índro mádāya vāvr̥dhe
01.081.01b | śávase vr̥trahā́ nŕ̥bhiḥ
01.081.01c | tám ín mahátsu ājíṣu
01.081.01d | utém árbhe havāmahe
01.081.01e | sá vā́jeṣu prá no 'viṣat

01.081.02a | ási hí vīra séniyo
01.081.02b | ási bhū́ri parādadíḥ
01.081.02c | ási dabhrásya cid vr̥dhó
01.081.02d | yájamānāya śikṣasi
01.081.02e | sunvaté bhū́ri te vásu

01.081.03a | yád udī́rata ājáyo
01.081.03b | dhr̥ṣṇáve dhīyate dhánā
01.081.03c | yukṣvā́ madacyútā hárī
01.081.03d | káṁ hánaḥ káṁ vásau dadho
01.081.03e | asmā́m̐ indra vásau dadhaḥ

01.081.04a | krátvā mahā́m̐ anuṣvadhám
01.081.04b | bhīmá ā́ vāvr̥dhe śávaḥ
01.081.04c | śriyá r̥ṣvá upākáyor
01.081.04d | ní śiprī́ hárivān dadhe
01.081.04e | hástayor vájram āyasám

01.081.05a | ā́ paprau pā́rthivaṁ rájo
01.081.05b | badbadhé rocanā́ diví
01.081.05c | ná tvā́vām̐ indra káś caná
01.081.05d | ná jātó ná janiṣyate
01.081.05e | áti víśvaṁ vavakṣitha

01.081.06a | yó aryó martabhójanam
01.081.06b | parādádāti dāśúṣe
01.081.06c | índro asmábhya@ śikṣatu
01.081.06d | ví bhajā bhū́ri te vásu
01.081.06e | bhakṣīyá táva rā́dhasaḥ

01.081.07a | máde-made hí no dadír
01.081.07b | yūthā́ gávām r̥jukrátuḥ
01.081.07c | sáṁ gr̥bhāya purū́ śatā́
01.081.07d | ubhayāhastiyā́ vásu
01.081.07e | śiśīhí rāyá ā́ bhara

01.081.08a | mādáyasva suté sácā
01.081.08b | śávase śūra rā́dhase
01.081.08c | vidmā́ hí tvā purūvásum
01.081.08d | úpa kā́mān sasr̥jmáhe
01.081.08e | áthā no avitā́ bhava

01.081.09a | eté ta indra jantávo
01.081.09b | víśvam puṣyanti vā́riyam
01.081.09c | antár hí khyó jánānaam
01.081.09d | aryó védo ádāśuṣāṁ
01.081.09e | téṣāṁ no véda ā́ bhara

01.082.01a | úpo ṣú śr̥ṇuhī́ gíro
01.082.01b | mághavan mā́tathā iva
01.082.01c | yadā́ naḥ sūnŕ̥tāvataḥ
01.082.01d | kára ā́d artháyāsa íd
01.082.01e | yójā nú indra te hárī

01.082.02a | ákṣann ámīmadanta hí
01.082.02b | áva priyā́ adhūṣata
01.082.02c | ástoṣata svábhānavo
01.082.02d | víprā náviṣṭhayā matī́
01.082.02e | yójā nú indra te hárī

01.082.03a | susaṁdŕ̥śaṁ tuvā vayám
01.082.03b | mághavan vandiṣīmáhi
01.082.03c | prá nūnám pūrṇávandhura
01.082.03d | stutó yāhi váśām̐ ánu
01.082.03e | yójā nú indra te hárī

01.082.04a | sá ghā táṁ vŕ̥ṣaṇaṁ rátham
01.082.04b | ádhi tiṣṭhāti govídam
01.082.04c | yáḥ pā́traṁ hāriyojanám
01.082.04d | pūrṇám indra cíketati
01.082.04e | yójā nú indra te hárī

01.082.05a | yuktás te astu dákṣiṇa
01.082.05b | utá savyáḥ śatakrato
01.082.05c | téna jāyā́m úpa priyā́m
01.082.05d | mandānó yāhi ándhaso
01.082.05e | yójā nú indra te hárī

01.082.06a | yunájmi te bráhmaṇā keśínā hárī
01.082.06b | úpa prá yāhi dadhiṣé gábhastiyoḥ
01.082.06c | út tvā sutā́so rabhasā́ amandiṣuḥ
01.082.06d | pūṣaṇvā́n vajrin sám u pátniyāmadaḥ

01.083.01a | áśvāvati prathamó góṣu gachati
01.083.01b | suprāvī́r indra mártiyas távotíbhiḥ
01.083.01c | tám ít pr̥ṇakṣi vásunā bhávīyasā
01.083.01d | síndhum ā́po yáthābhíto vícetasaḥ

01.083.02a | ā́po ná devī́r úpa yanti hotríyam
01.083.02b | aváḥ paśyanti vítataṁ yáthā rájaḥ
01.083.02c | prācaír devā́saḥ prá ṇayanti devayúm
01.083.02d | brahmapríyaṁ joṣayante varā́ iva

01.083.03a | ádhi dváyor adadhā ukthíyaṁ váco
01.083.03b | yatásrucā mithunā́ yā́ saparyátaḥ
01.083.03c | ásaṁyatto vraté te kṣeti púṣyati
01.083.03d | bhadrā́ śaktír yájamānāya sunvaté

01.083.04a | ā́d áṅgirāḥ prathamáṁ dadhire váya
01.083.04b | iddhā́gnayaḥ śámiyā yé sukr̥tyáyā
01.083.04c | sárvam paṇéḥ sám avindanta bhójanam
01.083.04d | áśvāvantaṁ gómantam ā́ paśúṁ náraḥ

01.083.05a | yajñaír átharvā prathamáḥ pathás tate
01.083.05b | tátaḥ sū́ryo vratapā́ vená ā́jani
01.083.05c | ā́ gā́ ājad uśánā kāviyáḥ sácā
01.083.05d | yamásya jātám amŕ̥taṁ yajāmahe

01.083.06a | barhír vā yát suapatyā́ya vr̥jyáte
01.083.06b | arkó vā ̀ ślókam āghóṣate diví
01.083.06c | grā́vā yátra vádati kārúr ukthíyas
01.083.06d | tásyéd índro abhipitvéṣu raṇyati

01.084.01a | ásāvi sóma indra te
01.084.01b | śáviṣṭha dhr̥ṣṇav ā́ gahi
01.084.01c | ā́ tvā pr̥ṇaktu indriyáṁ
01.084.01d | rájaḥ sū́ryo ná raśmíbhiḥ

01.084.02a | índram íd dhárī vahato
01.084.02b | ápratidhr̥ṣṭaśavasam
01.084.02c | ŕ̥ṣīṇāṁ ca stutī́r úpa
01.084.02d | yajñáṁ ca mā́nuṣāṇaam

01.084.03a | ā́ tiṣṭha vr̥trahan ráthaṁ
01.084.03b | yuktā́ te bráhmaṇā hárī
01.084.03c | arvācī́naṁ sú te máno
01.084.03d | grā́vā kr̥ṇotu vagnúnā

01.084.04a | imám indra sutám piba
01.084.04b | jyéṣṭham ámartiyam mádam
01.084.04c | śukrásya tvābhí akṣaran
01.084.04d | dhā́rā r̥tásya sā́dane

01.084.05a | índrāya nūnám arcata
01.084.05b | ukthā́ni ca bravītana
01.084.05c | sutā́ amatsur índavo
01.084.05d | jyéṣṭhaṁ namasyatā sáhaḥ

01.084.06a | nákiṣ ṭuvád rathī́taro
01.084.06b | hárī yád indra yáchase
01.084.06c | nákiṣ ṭuvā́nu majmánā
01.084.06d | nákiḥ suáśva ānaśe

01.084.07a | yá éka íd vidáyate
01.084.07b | vásu mártāya dāśúṣe
01.084.07c | ī́śāno ápratiṣkuta índro aṅgá

01.084.08a | kadā́ mártam arādhásam
01.084.08b | padā́ kṣúmpam iva sphurat
01.084.08c | kadā́ naḥ śuśravad gíra índro aṅgá

01.084.09a | yáś cid dhí tvā bahúbhya ā́
01.084.09b | sutā́vām̐ āvívāsati
01.084.09c | ugráṁ tát patyate śáva índro aṅgá

01.084.10a | svādór itthā́ viṣūváto
01.084.10b | mádhvaḥ pibanti gauríyaḥ
01.084.10c | yā́ índreṇa sayā́varīr
01.084.10d | vŕ̥ṣṇā mádanti śobháse
01.084.10e | vásvīr ánu svarā́jiyam

01.084.11a | tā́ asya pr̥śanāyúvaḥ
01.084.11b | sómaṁ śrīṇanti pŕ̥śnayaḥ
01.084.11c | priyā́ índrasya dhenávo
01.084.11d | vájraṁ hinvanti sā́yakaṁ
01.084.11e | vásvīr ánu svarā́jiyam

01.084.12a | tā́ asya námasā sáhaḥ
01.084.12b | saparyánti prácetasaḥ
01.084.12c | vratā́ni asya saścire
01.084.12d | purū́ṇi pūrvácittaye
01.084.12e | vásvīr ánu svarā́jiyam

01.084.13a | índro dadhīcó asthábhir
01.084.13b | vr̥trā́ṇi ápratiṣkutaḥ
01.084.13c | jaghā́na navatī́r náva

01.084.14a | ichánn áśvasya yác chíraḥ
01.084.14b | párvateṣu ápaśritam
01.084.14c | tád vidac charyaṇā́vati

01.084.15a | átrā́ha gór amanvata
01.084.15b | nā́ma tváṣṭur apīcíyam
01.084.15c | itthā́ candrámaso gr̥hé

01.084.16a | kó adyá yuṅkte dhurí gā́ r̥tásya
01.084.16b | śímīvato bhāmíno durhr̥ṇāyū́n
01.084.16c | āsánniṣūn hr̥tsuváso mayobhū́n
01.084.16d | yá eṣām bhr̥tyā́m r̥ṇádhat sá jīvāt

01.084.17a | ká īṣate tujyáte kó bibhāya
01.084.17b | kó maṁsate sántam índraṁ kó ánti
01.084.17c | kás tokā́ya ká íbhāyotá rāyé
01.084.17d | ádhi bravat tanúve kó jánāya

01.084.18a | kó agním īṭṭe havíṣā ghr̥téna
01.084.18b | srucā́ yajātā r̥túbhir dhruvébhiḥ
01.084.18c | kásmai devā́ ā́ vahān āśú hóma
01.084.18d | kó maṁsate vītíhotraḥ sudeváḥ

01.084.19a | tuvám aṅgá prá śaṁsiṣo
01.084.19b | deváḥ śaviṣṭha mártiyam
01.084.19c | ná tvád anyó maghavann asti marḍitā́
01.084.19d | índra brávīmi te vácaḥ

01.084.20a | mā́ te rā́dhāṁsi mā́ ta ūtáyo vaso
01.084.20b | asmā́n kádā canā́ dabhan
01.084.20c | víśvā ca na upamimīhí mānuṣa
01.084.20d | vásūni carṣaṇíbhya ā́

01.085.01a | prá yé śúmbhante jánayo ná sáptayo
01.085.01b | yā́man rudrásya sūnávaḥ sudáṁsasaḥ
01.085.01c | ródasī hí marútaś cakriré vr̥dhé
01.085.01d | mádanti vīrā́ vidátheṣu ghŕ̥ṣvayaḥ

01.085.02a | tá ukṣitā́so mahimā́nam āśata
01.085.02b | diví rudrā́so ádhi cakrire sádaḥ
01.085.02c | árcanto arkáṁ janáyanta indriyám
01.085.02d | ádhi śríyo dadhire pŕ̥śnimātaraḥ

01.085.03a | gómātaro yác chubháyante añjíbhis
01.085.03b | tanū́ṣu śubhrā́ dadhire virúkmataḥ
01.085.03c | bā́dhante víśvam abhimātínam ápa
01.085.03d | vártmāni eṣām ánu rīyate ghr̥tám

01.085.04a | ví yé bhrā́jante súmakhāsa r̥ṣṭíbhiḥ
01.085.04b | pracyāváyanto ácyutā cid ójasā
01.085.04c | manojúvo yán maruto rátheṣu ā́
01.085.04d | vŕ̥ṣavrātāsaḥ pŕ̥ṣatīr áyugdhuvam

01.085.05a | prá yád rátheṣu pŕ̥ṣatīr áyugdhvaṁ
01.085.05b | vā́je ádrim maruto raṁháyantaḥ
01.085.05c | utā́ruṣásya ví ṣiyanti dhā́rāś
01.085.05d | cármevodábhir ví undanti bhū́ma

01.085.06a | ā́ vo vahantu sáptayo raghuṣyádo
01.085.06b | raghupátvānaḥ prá jigāta bāhúbhiḥ
01.085.06c | sī́datā́ barhír urú vaḥ sádas kr̥tám
01.085.06d | mādáyadhvam maruto mádhvo ándhasaḥ

01.085.07a | té 'vardhanta svátavaso mahitvanā́
01.085.07b | ā́ nā́kaṁ tasthúr urú cakrire sádaḥ
01.085.07c | víṣṇur yád dhā́vad vŕ̥ṣaṇam madacyútaṁ
01.085.07d | váyo ná sīdann ádhi barhíṣi priyé

01.085.08a | śū́rā ivéd yúyudhayo ná jágmayaḥ
01.085.08b | śravasyávo ná pŕ̥tanāsu yetire
01.085.08c | bháyante víśvā bhúvanā marúdbhiyo
01.085.08d | rā́jāna iva tveṣásaṁdr̥śo náraḥ

01.085.09a | tváṣṭā yád vájraṁ súkr̥taṁ hiraṇyáyaṁ
01.085.09b | sahásrabhr̥ṣṭiṁ suápā ávartayat
01.085.09c | dhattá índro nári ápāṁsi kártave
01.085.09d | áhan vr̥tráṁ nír apā́m aubjad arṇavám

01.085.10a | ūrdhváṁ nunudre avatáṁ tá ójasā
01.085.10b | dādr̥hāṇáṁ cid bibhidur ví párvatam
01.085.10c | dhámanto vāṇám marútaḥ sudā́navo
01.085.10d | máde sómasya ráṇiyāni cakrire

01.085.11a | jihmáṁ nunudre avatáṁ táyā diśā́
01.085.11b | ásiñcann útsaṁ gótamāya tr̥ṣṇáje
01.085.11c | ā́ gachantīm ávasā citrábhānavaḥ
01.085.11d | kā́maṁ víprasya tarpayanta dhā́mabhiḥ

01.085.12a | yā́ vaḥ śárma śaśamānā́ya sánti
01.085.12b | tridhā́tūni dāśúṣe yachatā́dhi
01.085.12c | asmábhyaṁ tā́ni maruto ví yanta
01.085.12d | rayíṁ no dhatta vr̥ṣaṇaḥ suvī́ram

01.086.01a | máruto yásya hí kṣáye
01.086.01b | pāthā́ divó vimahasaḥ
01.086.01c | sá sugopā́tamo jánaḥ

01.086.02a | yajñaír vā yajñavāhaso
01.086.02b | víprasya vā matīnáam
01.086.02c | márutaḥ śr̥ṇutā́ hávam

01.086.03a | utá vā yásya vājíno
01.086.03b | ánu vípram átakṣata
01.086.03c | sá gántā gómati vrajé

01.086.04a | asyá vīrásya barhíṣi
01.086.04b | sutáḥ sómo díviṣṭiṣu
01.086.04c | ukthám mádaś ca śasyate

01.086.05a | asyá śroṣantu ā́ bhúvo
01.086.05b | víśvā yáś carṣaṇī́r abhí
01.086.05c | sū́raṁ cit sasrúṣīr íṣaḥ

01.086.06a | pūrvī́bhir hí dadāśimá
01.086.06b | śarádbhir maruto vayám
01.086.06c | ávobhiś carṣaṇīnáam

01.086.07a | subhágaḥ sá prayajyavo
01.086.07b | máruto astu mártiyaḥ
01.086.07c | yásya práyāṁsi párṣatha

01.086.08a | śaśamānásya vā naraḥ
01.086.08b | svédasya satyaśavasaḥ
01.086.08c | vidā́ kā́masya vénataḥ

01.086.09a | yūyáṁ tát satyaśavasa
01.086.09b | āvíṣ karta mahitvanā́
01.086.09c | vídhyatā vidyútā rákṣaḥ

01.086.10a | gū́hatā gúhiyaṁ támo
01.086.10b | ví yāta víśvam atríṇam
01.086.10c | jyótiṣ kartā yád uśmási

01.087.01a | prátvakṣasaḥ prátavaso virapśíno
01.087.01b | ánānatā ávithurā r̥jīṣíṇaḥ
01.087.01c | júṣṭatamāso nŕ̥tamāso añjíbhir
01.087.01d | ví ānajre ké cid usrā́ iva stŕ̥bhiḥ

01.087.02a | upahvaréṣu yád ácidhuvaṁ yayíṁ
01.087.02b | váya iva marutaḥ kéna cit pathā́
01.087.02c | ścótanti kóśā úpa vo rátheṣu ā́
01.087.02d | ghr̥tám ukṣatā mádhuvarṇam árcate

01.087.03a | praíṣām ájmeṣu vithuréva rejate
01.087.03b | bhū́mir yā́meṣu yád dha yuñjáte śubhé
01.087.03c | té krīḷáyo dhúnayo bhrā́jadr̥ṣṭayaḥ
01.087.03d | svayám mahitvám panayanta dhū́tayaḥ

01.087.04a | sá hí svasŕ̥t pŕ̥ṣadaśvo yúvā gaṇó
01.087.04b | ayā́ īśānás táviṣībhir ā́vr̥taḥ
01.087.04c | ási satyá r̥ṇayā́vā ánediyo
01.087.04d | asyā́ dhiyáḥ prāvitā́thā vŕ̥ṣā gaṇáḥ

01.087.05a | pitúḥ pratnásya jánmanā vadāmasi
01.087.05b | sómasya jihvā́ prá jigāti cákṣasā
01.087.05c | yád īm índraṁ śámi ŕ̥kvāṇa ā́śata
01.087.05d | ā́d ín nā́māni yajñíyāni dadhire

01.087.06a | śriyáse kám bhānúbhiḥ sám mimikṣire
01.087.06b | té raśmíbhis tá ŕ̥kvabhiḥ sukhādáyaḥ
01.087.06c | té vā́śīmanta iṣmíṇo ábhīravo
01.087.06d | vidré priyásya mā́rutasya dhā́manaḥ

01.088.01a | ā́ vidyúnmadbhir marutaḥ
01.088.01b | suarkaí ráthebhir yāta
01.088.01c | r̥ṣṭimádbhir áśvaparṇaiḥ
01.088.01d | ā́ várṣiṣṭhayā na iṣā́
01.088.01e | váyo ná paptatā sumāyāḥ

01.088.02a | té aruṇébhir váram ā́ piśáṅgaiḥ
01.088.02b | śubhé káṁ yānti rathatū́rbhir áśvaiḥ
01.088.02c | rukmó ná citráḥ svádhitīvān
01.088.02d | pavyā́ ráthasya jaṅghananta bhū́ma

01.088.03a | śriyé káṁ vo ádhi tanū́ṣu vā́śīr
01.088.03b | medhā́ vánā ná kr̥ṇavanta ūrdhvā́
01.088.03c | yuṣmábhyaṁ ̀ kám marutaḥ sujātās
01.088.03d | tuvidyumnā́so dhanayante ádrim

01.088.04a | áhāni gŕ̥dhrāḥ pári ā́ va ā́gur
01.088.04b | imā́ṁ dhíyaṁ vārkāriyā́ṁ ca devī́m
01.088.04c | bráhma kr̥ṇvánto gótamāso arkaír
01.088.04d | ūrdhváṁ nunudra utsadhím píbadhyai

01.088.05a | etát tiyán ná yójanam aceti
01.088.05b | sasvár ha yán maruto gótamo vaḥ
01.088.05c | páśyan híraṇyacakrān
01.088.05d | áyodaṁṣṭrān vidhā́vato varā́hūn

01.088.06a | eṣā́ syā́ vo maruto anubhartrī́
01.088.06b | práti ṣṭobhati vāgháto ná vā́ṇī
01.088.06c | ástobhayad vŕ̥thā āsām
01.088.06d | ánu svadhā́ṁ gábhastiyoḥ

01.089.01a | ā́ no bhadrā́ḥ krátavo yantu viśváto
01.089.01b | ádabdhāso áparītāsa udbhídaḥ
01.089.01c | devā́ no yáthā sádam íd vr̥dhé ásann
01.089.01d | áprāyuvo rakṣitā́ro divé-dive

01.089.02a | devā́nām bhadrā́ sumatír r̥jūyatā́ṁ
01.089.02b | devā́nāṁ rātír abhí no ní vartatām
01.089.02c | devā́nāṁ sakhyám úpa sedimā vayáṁ
01.089.02d | devā́ na ā́yuḥ prá tirantu jīváse

01.089.03a | tā́n pū́rvayā nivídā hūmahe vayám
01.089.03b | bhágam mitrám áditiṁ dákṣam asrídham
01.089.03c | aryamáṇaṁ váruṇaṁ sómam aśvínā
01.089.03d | sárasvatī naḥ subhágā máyas karat

01.089.04a | tán no vā́to mayobhú vātu bheṣajáṁ
01.089.04b | tán mātā́ pr̥thivī́ tát pitā́ diyaúḥ
01.089.04c | tád grā́vāṇaḥ somasúto mayobhúvas
01.089.04d | tád aśvinā śr̥ṇutaṁ dhiṣṇiyā yuvám

01.089.05a | tám ī́śānaṁ jágatas tasthúṣas pátiṁ
01.089.05b | dhiyaṁjinvám ávase hūmahe vayám
01.089.05c | pūṣā́ no yáthā védasām ásad vr̥dhé
01.089.05d | rakṣitā́ pāyúr ádabdhaḥ suastáye

01.089.06a | suastí na ̀ índro vr̥ddháśravāḥ
01.089.06b | suastí naḥ ̀ pūṣā́ viśvávedāḥ
01.089.06c | suastí nas tā́rkṣyo áriṣṭanemiḥ
01.089.06d | suastí no bŕ̥haspátir dadhātu

01.089.07a | pŕ̥ṣadaśvā marútaḥ pŕ̥śnimātaraḥ
01.089.07b | śubhaṁyā́vāno vidátheṣu jágmayaḥ
01.089.07c | agnijihvā́ mánavaḥ sū́racakṣaso
01.089.07d | víśve no devā́ ávasā́ gamann ihá

01.089.08a | bhadráṁ kárṇebhiḥ śr̥ṇuyāma devā
01.089.08b | bhadrám paśyema akṣábhir yajatrāḥ
01.089.08c | sthiraír áṅgais tuṣṭuvā́ṁsas tanū́bhir
01.089.08d | ví aśema deváhitaṁ yád ā́yuḥ

01.089.09a | śatám ín nú śarádo ánti devā
01.089.09b | yátrā naś cakrā́ jarásaṁ tanū́nām
01.089.09c | putrā́so yátra pitáro bhávanti
01.089.09d | mā́ no madhyā́ rīriṣatā́yu@ gántoḥ

01.089.10a | áditir dyaúr áditir antárikṣam
01.089.10b | áditir mātā́ sá pitā́ sá putráḥ
01.089.10c | víśve devā́ áditiḥ páñca jánā
01.089.10d | áditir jātám áditir jánitvam

01.090.01a | r̥junītī́ no váruṇo
01.090.01b | mitró nayatu vidvā́n
01.090.01c | aryamā́ devaíḥ sajóṣāḥ

01.090.02a | té hí vásvo vásavānās
01.090.02b | té ápramūrā máhobhiḥ
01.090.02c | vratā́ rakṣante viśvā́hā

01.090.03a | té asmábhyaṁ śárma yaṁsann
01.090.03b | amŕ̥tā mártiyebhiyaḥ
01.090.03c | bā́dhamānā ápa dvíṣaḥ

01.090.04a | ví naḥ patháḥ suvitā́ya
01.090.04b | ciyántu índro marútaḥ
01.090.04c | pūṣā́ bhágo vándiyāsaḥ

01.090.05a | utá no dhíyo góagrāḥ
01.090.05b | pū́ṣan víṣṇav évayāvaḥ
01.090.05c | kártā naḥ suastimátaḥ

01.090.06a | mádhu vā́tā r̥tāyaté
01.090.06b | mádhu kṣaranti síndhavaḥ
01.090.06c | mā́dhvīr naḥ santu óṣadhīḥ

01.090.07a | mádhu náktam utóṣáso
01.090.07b | mádhumat pā́rthivaṁ rájaḥ
01.090.07c | mádhu dyaúr astu naḥ pitā́

01.090.08a | mádhumān no vánaspátir
01.090.08b | mádhumām̐ astu sū́riyaḥ
01.090.08c | mā́dhvīr gā́vo bhavantu naḥ

01.090.09a | śáṁ no mitráḥ śáṁ váruṇaḥ
01.090.09b | śáṁ no bhavatu aryamā́
01.090.09c | śáṁ na índro bŕ̥haspátiḥ
01.090.09d | śáṁ no víṣṇur urukramáḥ

01.091.01a | tuváṁ soma prá cikito manīṣā́
01.091.01b | tuváṁ rájiṣṭham ánu neṣi pánthām
01.091.01c | táva práṇītī pitáro na indo
01.091.01d | devéṣu rátnam abhajanta dhī́rāḥ

01.091.02a | tuváṁ soma krátubhiḥ sukrátur bhūs
01.091.02b | tuváṁ dákṣaiḥ sudákṣo viśvávedāḥ
01.091.02c | tuváṁ vŕ̥ṣā vr̥ṣatvébhir mahitvā́
01.091.02d | dyumnébhir dyumní abhavo nr̥cákṣāḥ

01.091.03a | rā́jño nú te váruṇasya vratā́ni
01.091.03b | br̥hád gabhīráṁ táva soma dhā́ma
01.091.03c | śúciṣ ṭvám asi priyó ná mitró
01.091.03d | dakṣā́yiyo aryamévāsi soma

01.091.04a | yā́ te dhā́māni diví yā́ pr̥thivyā́ṁ
01.091.04b | yā́ párvateṣu óṣadhīṣu apsú
01.091.04c | tébhir no víśvaiḥ sumánā áheḷan
01.091.04d | rā́jan soma práti havyā́ gr̥bhāya

01.091.05a | tuváṁ somāsi sátpatis
01.091.05b | tuváṁ rā́jotá vr̥trahā́
01.091.05c | tuvám bhadró asi krátuḥ

01.091.06a | tuváṁ ca soma no váśo
01.091.06b | jīvā́tuṁ ná marāmahe
01.091.06c | priyástotro vánaspátiḥ

01.091.07a | tuváṁ soma mahé bhágaṁ
01.091.07b | tuváṁ yū́na r̥tāyaté
01.091.07c | dákṣaṁ dadhāsi jīváse

01.091.08a | tuváṁ naḥ soma viśváto
01.091.08b | rákṣā rājann aghāyatáḥ
01.091.08c | ná riṣyet tvā́vataḥ sákhā

01.091.09a | sóma yā́s te mayobhúva
01.091.09b | ūtáyaḥ sánti dāśúṣe
01.091.09c | tā́bhir no avitā́ bhava

01.091.10a | imáṁ yajñám idáṁ váco
01.091.10b | jujuṣāṇá upā́gahi
01.091.10c | sóma tváṁ no vr̥dhé bhava

01.091.11a | sóma gīrbhíṣ ṭuvā vayáṁ
01.091.11b | vardháyāmo vacovídaḥ
01.091.11c | sumr̥r̥ḷīkó+ na ā́ viśa

01.091.12a | gayasphā́no amīvahā́
01.091.12b | vasuvít puṣṭivárdhanaḥ
01.091.12c | sumitráḥ soma no bhava

01.091.13a | sóma rārandhí no hr̥dí
01.091.13b | gā́vo ná yávaseṣu ā́
01.091.13c | márya iva svá okíye

01.091.14a | yáḥ soma sakhiyé táva
01.091.14b | rāráṇad deva mártiyaḥ
01.091.14c | táṁ dákṣaḥ sacate kavíḥ

01.091.15a | uruṣyā́ ṇo abhíśasteḥ
01.091.15b | sóma ní pāhi áṁhasaḥ
01.091.15c | sákhā suśéva edhi naḥ

01.091.16a | ā́ pyāyasva sám etu te
01.091.16b | viśvátaḥ soma vŕ̥ṣṇiyam
01.091.16c | bhávā vā́jasya saṁgathé

01.091.17a | ā́ pyāyasva madintama
01.091.17b | sóma víśvebhir aṁśúbhiḥ
01.091.17c | bhávā naḥ suśrávastamaḥ sákhā vr̥dhé

01.091.18a | sáṁ te páyāṁsi sám u yantu vā́jāḥ
01.091.18b | sáṁ vŕ̥ṣṇiyāni abhimātiṣā́haḥ
01.091.18c | āpyā́yamāno amŕ̥tāya soma
01.091.18d | diví śrávāṁsi uttamā́ni dhiṣva

01.091.19a | yā́ te dhā́māni havíṣā yájanti
01.091.19b | tā́ te víśvā paribhū́r astu yajñám
01.091.19c | gayasphā́naḥ pratáraṇaḥ suvī́ro
01.091.19d | ávīrahā prá carā soma dúryān

01.091.20a | sómo dhenúṁ sómo árvantam āśúṁ
01.091.20b | sómo vīráṁ karmaṇíyaṁ dadāti
01.091.20c | sādaníyaṁ vidathíyaṁ sabhéyam
01.091.20d | pitr̥śrávaṇaṁ yó dádāśad asmai

01.091.21a | áṣāḷhaṁ yutsú pŕ̥tanāsu pápriṁ
01.091.21b | suvarṣā́m apsā́ṁ vr̥jánasya gopā́m
01.091.21c | bhareṣujā́ṁ sukṣitíṁ suśrávasaṁ
01.091.21d | jáyantaṁ tvā́m ánu madema soma

01.091.22a | tuvám imā́ óṣadhīḥ soma víśvās
01.091.22b | tuvám apó ajanayas tuváṁ gā́ḥ
01.091.22c | tvám ā́ tatantha urú antárikṣaṁ
01.091.22d | tuváṁ jyótiṣā ví támo vavartha

01.091.23a | devéna no mánasā deva soma
01.091.23b | rāyó bhāgáṁ sahasāvann abhí yudhya
01.091.23c | mā́ tvā́ tanad ī́śiṣe vīríyasya
01.091.23d | ubháyebhyaḥ prá cikitsā gáviṣṭau

01.092.01a | etā́ u tyā́ uṣásaḥ ketúm akrata
01.092.01b | pū́rve árdhe rájaso bhānúm añjate
01.092.01c | niṣkr̥ṇvānā́ ā́yudhānīva dhr̥ṣṇávaḥ
01.092.01d | práti gā́vo áruṣīr yanti mātáraḥ

01.092.02a | úd apaptann aruṇā́ bhānávo vŕ̥thā
01.092.02b | suāyújo áruṣīr gā́ ayukṣata
01.092.02c | ákrann uṣā́so vayúnāni pūrváthā
01.092.02d | rúśantam bhānúm áruṣīr aśiśrayuḥ

01.092.03a | árcanti nā́rīr apáso ná viṣṭíbhiḥ
01.092.03b | samānéna yójanenā́ parāvátaḥ
01.092.03c | íṣaṁ váhantīḥ sukŕ̥te sudā́nave
01.092.03d | víśvéd áha yájamānāya sunvaté

01.092.04a | ádhi péśāṁsi vapate nr̥tū́r iva
01.092.04b | áporṇute vákṣa usréva bárjaham
01.092.04c | jyótir víśvasmai bhúvanāya kr̥ṇvatī́
01.092.04d | gā́vo ná vrajáṁ ví uṣā́ āvar támaḥ

01.092.05a | práti arcī́ rúśad asyā adarśi
01.092.05b | ví tiṣṭhate bā́dhate kr̥ṣṇám ábhvam
01.092.05c | sváruṁ ná péśo vidátheṣu añjáñ
01.092.05d | citráṁ divó duhitā́ bhānúm aśret

01.092.06a | átāriṣma támasas pārám asyá
01.092.06b | uṣā́ uchántī vayúnā kr̥ṇoti
01.092.06c | śriyé chándo ná smayate vibhātī́
01.092.06d | suprátīkā saumanasā́yājīgaḥ

01.092.07a | bháasvatī nayitrī́+ sūnŕ̥tānāṁ
01.092.07b | divá stave duhitā́ gótamebhiḥ
01.092.07c | prajā́vato nr̥váto áśvabudhyān
01.092.07d | úṣo góagrām̐ úpa māsi vā́jān

01.092.08a | úṣas tám aśyāṁ yaśásaṁ suvī́raṁ
01.092.08b | dāsápravargaṁ rayím áśvabudhyam
01.092.08c | sudáṁsasā śrávasā yā́ vibhā́si
01.092.08d | vā́japrasūtā subhage br̥hántam

01.092.09a | víśvāni devī́ bhúvanābhicákṣyā
01.092.09b | pratīcī́ cákṣur urviyā́ ví bhāti
01.092.09c | víśvaṁ jīváṁ caráse bodháyantī
01.092.09d | víśvasya vā́cam avidan manāyóḥ

01.092.10a | púnaḥ-punar jā́yamānā purāṇī́
01.092.10b | samānáṁ várṇam abhí śúmbhamānā
01.092.10c | śvaghnī́va kr̥tnúr víja āminānā́
01.092.10d | mártasya devī́ jaráyanti ā́yuḥ

01.092.11a | viūrṇvatī́ divó ántām̐ abodhi
01.092.11b | ápa svásāraṁ sanutár yuyoti
01.092.11c | praminatī́ manuṣíyā yugā́ni
01.092.11d | yóṣā jārásya cákṣasā ví bhāti

01.092.12a | paśū́n ná citrā́ subhágā prathānā́
01.092.12b | síndhur ná kṣóda urviyā́ ví aśvait
01.092.12c | áminatī daíviyāni vratā́ni
01.092.12d | sū́ryasya ceti raśmíbhir dr̥śānā́

01.092.13a | úṣas tác citrám ā́ bhara
01.092.13b | asmábhyaṁ vājinīvati
01.092.13c | yéna tokáṁ ca tánayaṁ ca dhā́mahe

01.092.14a | úṣo adyéhá gomati
01.092.14b | áśvāvati vibhāvari
01.092.14c | revád asmé ví ucha sūnr̥tāvati

01.092.15a | yukṣvā́ hí vājinīvati
01.092.15b | áśvām̐ adyā́ruṇā́m̐ uṣaḥ
01.092.15c | áthā no víśvā saúbhagāni ā́ vaha

01.092.16a | áśvinā vartír asmád ā́
01.092.16b | gómad dasrā híraṇyavat
01.092.16c | arvā́g ráthaṁ sámanasā ní yachatam

01.092.17a | yā́v itthā́ ślókam ā́ divó
01.092.17b | jyótir jánāya cakráthuḥ
01.092.17c | ā́ na ū́rjaṁ vahatam aśvinā yuvám

01.092.18a | éhá devā́ mayobhúvā
01.092.18b | dasrā́ híraṇyavartanī
01.092.18c | uṣarbúdho vahantu sómapītaye

01.093.01a | ágnīṣomāv imáṁ sú me
01.093.01b | śr̥ṇutáṁ vr̥ṣaṇā hávam
01.093.01c | práti sūktā́ni haryatam
01.093.01d | bhávataṁ dāśúṣe máyaḥ

01.093.02a | ágnīṣomā yó adyá vām
01.093.02b | idáṁ vácaḥ saparyáti
01.093.02c | tásmai dhattaṁ suvī́riyaṁ
01.093.02d | gávām póṣaṁ suáśviyam

01.093.03a | ágnīṣomā yá ā́hutiṁ
01.093.03b | yó vāṁ dā́śād dhavíṣkr̥tim
01.093.03c | sá prajáyā suvī́riyaṁ
01.093.03d | víśvam ā́yur ví aśnavat

01.093.04a | ágnīṣomā céti tád vīríyaṁ vāṁ
01.093.04b | yád ámuṣṇītam avasám paṇíṁ gā́ḥ
01.093.04c | ávātiratam bŕ̥sayasya śéṣo
01.093.04d | ávindataṁ jyótir ékam bahúbhyaḥ

01.093.05a | yuvám etā́ni diví rocanā́ni
01.093.05b | agníś ca soma sákratū adhattam
01.093.05c | yuváṁ síndhūm̐r abhíśaster avadyā́d
01.093.05d | ágnīṣomāv ámuñcataṁ gr̥bhītā́n

01.093.06a | ā́nyáṁ divó mātaríśvā jabhāra
01.093.06b | ámathnād anyám pári śyenó ádreḥ
01.093.06c | ágnīṣomā bráhmaṇā vāvr̥dhānā́
01.093.06d | urúṁ yajñā́ya cakrathur ulokám&

01.093.07a | ágnīṣomā havíṣaḥ prásthitasya
01.093.07b | vītáṁ háryataṁ vr̥ṣaṇā juṣéthām
01.093.07c | suśármāṇā suávasā hí bhūtám
01.093.07d | áthā dhattaṁ yájamānāya śáṁ yóḥ

01.093.08a | yó agnī́ṣómā havíṣā saparyā́d
01.093.08b | devadrī́cā mánasā yó ghr̥téna
01.093.08c | tásya vratáṁ rakṣatam pātám áṁhaso
01.093.08d | viśé jánāya máhi śárma yachatam

01.093.09a | ágnīṣomā sávedasā
01.093.09b | sáhūtī vanataṁ gíraḥ
01.093.09c | sáṁ devatrā́ babhūvathuḥ

01.093.10a | ágnīṣomāv anéna vāṁ
01.093.10b | yó vāṁ ghr̥téna dā́śati
01.093.10c | tásmai dīdayatam br̥hát

01.093.11a | ágnīṣomāv imā́ni no
01.093.11b | yuváṁ havyā́ jujoṣatam
01.093.11c | ā́ yātam úpa naḥ sácā

01.093.12a | ágnīṣomā pipr̥tám árvato na
01.093.12b | ā́ pyāyantām usríyā havyasū́daḥ
01.093.12c | asmé bálāni maghávatsu dhattaṁ
01.093.12d | kr̥ṇutáṁ no adhvaráṁ śruṣṭimántam

01.094.01a | imáṁ stómam árhate jātávedase
01.094.01b | rátham iva sám mahemā manīṣáyā
01.094.01c | bhadrā́ hí naḥ prámatir asya saṁsádi
01.094.01d | ágne sakhyé mā́ riṣāmā vayáṁ táva

01.094.02a | yásmai tuvám āyájase sá sādhati
01.094.02b | anarvā́ kṣeti dádhate suvī́riyam
01.094.02c | sá tūtāva naínam aśnoti aṁhatír
01.094.02d | ágne sakhyé mā́ riṣāmā vayáṁ táva

01.094.03a | śakéma tvā samídhaṁ sādháyā dhíyas
01.094.03b | tuvé devā́ havír adanti ā́hutam
01.094.03c | tvám ādityā́m̐ ā́ vaha tā́n hí uśmási
01.094.03d | ágne sakhyé mā́ riṣāmā vayáṁ táva

01.094.04a | bhárāmedhmáṁ kr̥ṇávāmā havī́ṁṣi te
01.094.04b | citáyantaḥ párvaṇā-parvaṇā vayám
01.094.04c | jīvā́tave prataráṁ sādhayā dhíyo
01.094.04d | ágne sakhyé mā́ riṣāmā vayáṁ táva

01.094.05a | viśā́ṁ gopā́ asya caranti jantávo
01.094.05b | dvipác ca yád utá cátuṣpad aktúbhiḥ
01.094.05c | citráḥ praketá uṣáso mahā́m̐ asi
01.094.05d | ágne sakhyé mā́ riṣāmā vayáṁ táva

01.094.06a | tvám adhvaryúr utá hótāsi pūrviyáḥ
01.094.06b | praśāstā́ pótā janúṣā puróhitaḥ
01.094.06c | víśvā vidvā́m̐ ā́rtvijyā dhīra puṣyasi
01.094.06d | ágne sakhyé mā́ riṣāmā vayáṁ táva

01.094.07a | yó viśvátaḥ suprátīkaḥ sadŕ̥ṅṅ ási
01.094.07b | dūré cit sán taḷíd ivā́ti rocase
01.094.07c | rā́tryāś cid ándho áti deva paśyasi
01.094.07d | ágne sakhyé mā́ riṣāmā vayáṁ táva

01.094.08a | pū́rvo devā bhavatu sunvató rátho
01.094.08b | asmā́kaṁ śáṁso abhí astu dūḍhíyaḥ
01.094.08c | tád ā́ jānīta utá puṣyatā váco
01.094.08d | ágne sakhyé mā́ riṣāmā vayáṁ táva

01.094.09a | vadhaír duḥśáṁsām̐ ápa dūḍhíyo jahi
01.094.09b | dūré vā yé ánti vā ké cid atríṇaḥ
01.094.09c | áthā yajñā́ya gr̥ṇaté sugáṁ kr̥dhi
01.094.09d | ágne sakhyé mā́ riṣāmā vayáṁ táva

01.094.10a | yád áyukthā aruṣā́ róhitā ráthe
01.094.10b | vā́tajūtā vr̥ṣabhásyeva te rávaḥ
01.094.10c | ā́d invasi vaníno dhūmáketunā
01.094.10d | ágne sakhyé mā́ riṣāmā vayáṁ táva

01.094.11a | ádha svanā́d utá bibhyuḥ patatríṇo
01.094.11b | drapsā́ yát te yavasā́do ví ásthiran
01.094.11c | sugáṁ tát te tāvakébhyo ráthebhiyo
01.094.11d | ágne sakhyé mā́ riṣāmā vayáṁ táva

01.094.12a | ayám mitrásya váruṇasya dhā́yase
01.094.12b | avayātā́m marútāṁ héḷo ádbhutaḥ
01.094.12c | mr̥r̥ḷā́+ sú no bhū́tu eṣām mánaḥ púnar
01.094.12d | ágne sakhyé mā́ riṣāmā vayáṁ táva

01.094.13a | devó devā́nām asi mitró ádbhuto
01.094.13b | vásur vásūnām asi cā́rur adhvaré
01.094.13c | śárman siyāma táva sapráthastame
01.094.13d | ágne sakhyé mā́ riṣāmā vayáṁ táva

01.094.14a | tát te bhadráṁ yát sámiddhaḥ suvé dáme
01.094.14b | sómāhuto járase mr̥r̥ḷayáttamaḥ+
01.094.14c | dádhāsi rátnaṁ dráviṇaṁ ca dāśúṣe
01.094.14d | ágne sakhyé mā́ riṣāmā vayáṁ táva

01.094.15a | yásmai tuváṁ sudraviṇo dádāśo
01.094.15b | anāgāstvám adite sarvátātā
01.094.15c | yám bhadréṇa śávasā codáyāsi
01.094.15d | prajā́vatā rā́dhasā té siyāma

01.094.16a | sá tvám agne saubhagatvásya vidvā́n
01.094.16b | asmā́kam ā́yuḥ prá tirehá deva
01.094.16c | tán no mitró váruṇo māmahantām
01.094.16d | áditiḥ síndhuḥ pr̥thivī́ utá dyaúḥ

01.095.01a | duvé vírūpe carataḥ suárthe
01.095.01b | anyā́nyā vatsám úpa dhāpayete
01.095.01c | hárir anyásyām bhávati svadhā́vāñ
01.095.01d | chukró anyásyāṁ dadr̥śe suvárcāḥ

01.095.02a | dáśemáṁ tváṣṭur janayanta gárbham
01.095.02b | átandrāso yuvatáyo víbhr̥tram
01.095.02c | tigmā́nīkaṁ sváyaśasaṁ jáneṣu
01.095.02d | virócamānam pári ṣīṁ nayanti

01.095.03a | trī́ṇi jā́nā pári bhūṣanti asya
01.095.03b | samudrá ékaṁ diví ékam apsú
01.095.03c | pū́rvām ánu prá díśam pā́rthivānām
01.095.03d | r̥tū́n praśā́sad ví dadhāv anuṣṭhú

01.095.04a | ká imáṁ vo niṇiyám ā́ ciketa
01.095.04b | vatsó mātr̥ŕ̥r janayata svadhā́bhiḥ
01.095.04c | bahvīnā́ṁ gárbho apásām upásthān
01.095.04d | mahā́n kavír níś carati svadhā́vān

01.095.05a | āvíṣṭiyo vardhate cā́rur āsu
01.095.05b | jihmā́nām ūrdhváḥ sváyaśā upásthe
01.095.05c | ubhé tváṣṭur bibhyatur jā́yamānāt
01.095.05d | pratīcī́ siṁhám práti joṣayete

01.095.06a | ubhé bhadré joṣayete ná méne
01.095.06b | gā́vo ná vāśrā́ úpa tasthur évaiḥ
01.095.06c | sá dákṣāṇāṁ dákṣapatir babhūva
01.095.06d | añjánti yáṁ dakṣiṇató havírbhiḥ

01.095.07a | úd yaṁyamīti savitéva bāhū́
01.095.07b | ubhé sícau yatate bhīmá r̥ñján
01.095.07c | úc chukrám átkam ajate simásmān
01.095.07d | návā māṭŕ̥bhyo vásanā jahāti

01.095.08a | tveṣáṁ rūpáṁ kr̥ṇuta úttaraṁ yát
01.095.08b | sampr̥ñcānáḥ sádane góbhir adbhíḥ
01.095.08c | kavír budhnám pári marmr̥jyate dhī́ḥ
01.095.08d | sā́ devátātā sámitir babhūva

01.095.09a | urú te jráyaḥ pári eti budhnáṁ
01.095.09b | virócamānam mahiṣásya dhā́ma
01.095.09c | víśvebhir agne sváyaśobhir iddhó
01.095.09d | ádabdhebhiḥ pāyúbhiḥ pāhi asmā́n

01.095.10a | dhánvan srótaḥ kr̥ṇute gātúm ūrmíṁ
01.095.10b | śukraír ūrmíbhir abhí nakṣati kṣā́m
01.095.10c | víśvā sánāni jaṭháreṣu dhatte
01.095.10d | antár návāsu carati prasū́ṣu

01.095.11a | evā́ no agne samídhā vr̥dhānó
01.095.11b | revát pavāka+ śrávase ví bhāhi
01.095.11c | tán no mitró váruṇo māmahantām
01.095.11d | áditiḥ síndhuḥ pr̥thivī́ utá dyaúḥ

01.096.01a | sá pratnáthā sáhasā jā́yamānaḥ
01.096.01b | sadyáḥ kā́vyāni báḷ adhatta víśvā
01.096.01c | ā́paś ca mitráṁ dhiṣáṇā ca sādhan
01.096.01d | devā́ agníṁ dhārayan draviṇodā́m

01.096.02a | sá pū́rvayā nivídā kavyátāyór
01.096.02b | imā́ḥ prajā́ ajanayan mánūnām
01.096.02c | vivásvatā cákṣasā dyā́m apáś ca
01.096.02d | devā́ agníṁ dhārayan draviṇodā́m

01.096.03a | tám īḷata prathamáṁ yajñasā́dhaṁ
01.096.03b | víśa ā́rīr ā́hutam r̥ñjasānám
01.096.03c | ūrjáḥ putrám bharatáṁ sr̥prádānuṁ
01.096.03d | devā́ agníṁ dhārayan draviṇodā́m

01.096.04a | sá mātaríśvā puruvā́rapuṣṭir
01.096.04b | vidád gātúṁ tánayāya suvarvít
01.096.04c | viśā́ṁ gopā́ janitā́ ródasīyor
01.096.04d | devā́ agníṁ dhārayan draviṇodā́m

01.096.05a | náktoṣā́sā várṇam āmémiyāne
01.096.05b | dhāpáyete śíśum ékaṁ samīcī́
01.096.05c | dyā́vākṣā́mā rukmó antár ví bhāti
01.096.05d | devā́ agníṁ dhārayan draviṇodā́m

01.096.06a | rāyó budhnáḥ saṁgámano vásūnāṁ
01.096.06b | yajñásya ketúr manmasā́dhano véḥ
01.096.06c | amr̥tatváṁ rákṣamāṇāsa enaṁ
01.096.06d | devā́ agníṁ dhārayan draviṇodā́m

01.096.07a | nū́ ca purā́ ca sádanaṁ rayīṇā́ṁ
01.096.07b | jātásya ca jā́yamānasya ca kṣā́m
01.096.07c | satáś ca gopā́m bhávataś ca bhū́rer
01.096.07d | devā́ agníṁ dhārayan draviṇodā́m

01.096.08a | draviṇodā́ dráviṇasas turásya
01.096.08b | draviṇodā́ḥ sánarasya prá yaṁsat
01.096.08c | draviṇodā́ vīrávatīm íṣaṁ no
01.096.08d | draviṇodā́ rāsate dīrghám ā́yuḥ

01.096.09a | evā́ no agne samídhā vr̥dhānó
01.096.09b | revát pavāka+ śrávase ví bhāhi
01.096.09c | tán no mitró váruṇo māmahantām
01.096.09d | áditiḥ síndhuḥ pr̥thivī́ utá dyaúḥ

01.097.01a | ápa naḥ śóśucad aghám
01.097.01b | ágne śuśugdhí ā́ rayím
01.097.01c | ápa naḥ śóśucad aghám

01.097.02a | sukṣetriyā́ sugātuyā́
01.097.02b | vasūyā́ ca yajāmahe
01.097.02c | ápa naḥ śóśucad aghám

01.097.03a | prá yád bhándiṣṭha eṣaam
01.097.03b | prā́smā́kāsaś ca sūráyaḥ
01.097.03c | ápa naḥ śóśucad aghám

01.097.04a | prá yát te agne sūráyo
01.097.04b | jā́yemahi prá te vayám
01.097.04c | ápa naḥ śóśucad aghám

01.097.05a | prá yád agnéḥ sáhasvato
01.097.05b | viśváto yánti bhānávaḥ
01.097.05c | ápa naḥ śóśucad aghám

01.097.06a | tuváṁ hí viśvatomukha
01.097.06b | viśvátaḥ paribhū́r ási
01.097.06c | ápa naḥ śóśucad aghám

01.097.07a | dvíṣo no viśvatomukha
01.097.07b | áti nāvéva pāraya
01.097.07c | ápa naḥ śóśucad aghám

01.097.08a | sá naḥ síndhum 'va@ nāváyā
01.097.08b | áti parṣā suastáye
01.097.08c | ápa naḥ śóśucad aghám

01.098.01a | vaiśvānarásya sumataú siyāma
01.098.01b | rā́jā hí kam bhúvanānām abhiśrī́ḥ
01.098.01c | itó jātó víśvam idáṁ ví caṣṭe
01.098.01d | vaiśvānaró yatate sū́riyeṇa

01.098.02a | pr̥ṣṭó diví pr̥ṣṭó agníḥ pr̥thivyā́m
01.098.02b | pr̥ṣṭó víśvā óṣadhīr ā́ viveśa
01.098.02c | vaiśvānaráḥ sáhasā pr̥ṣṭó agníḥ
01.098.02d | sá no dívā sá riṣáḥ pātu náktam

01.098.03a | vaíśvānara táva tát satyám astu
01.098.03b | asmā́n rā́yo maghávānaḥ sacantām
01.098.03c | tán no mitró váruṇo māmahantām
01.098.03d | áditiḥ síndhuḥ pr̥thivī́ utá dyaúḥ

01.099.01a | jātávedase sunavāma sómam
01.099.01b | arātīyató ní dahāti védaḥ
01.099.01c | sá naḥ parṣad áti durgā́ṇi víśvā
01.099.01d | nāvéva síndhuṁ duritā́ti agníḥ

01.100.01a | sá yó vŕ̥ṣā vŕ̥ṣṇiyebhiḥ sámokā
01.100.01b | mahó diváḥ pr̥thiviyā́ś ca samrā́ṭ
01.100.01c | satīnásatvā háviyo bháreṣu
01.100.01d | marútvān no bhavatu índra ūtī́

01.100.02a | yásyā́nāptaḥ sū́riyasyeva yā́mo
01.100.02b | bháre-bhare vr̥trahā́ śúṣmo ásti
01.100.02c | vŕ̥ṣantamaḥ sákhibhiḥ svébhir évair
01.100.02d | marútvān no bhavatu índra ūtī́

01.100.03a | divó ná yásya rétaso dúghānāḥ
01.100.03b | pánthāso yánti śávasā́parītāḥ
01.100.03c | taráddveṣāḥ sāsahíḥ paúṁsiyebhir
01.100.03d | marútvān no bhavatu índra ūtī́

01.100.04a | só áṅgirobhir áṅgirastamo bhūd
01.100.04b | vŕ̥ṣā vŕ̥ṣabhiḥ sákhibhiḥ sákhā sán
01.100.04c | *r̥gmíbhir r̥gmī́ gātúbhir jyáyiṣṭho+
01.100.04d | marútvān no bhavatu índra ūtī́

01.100.05a | sá sūnúbhir ná rudarébhir+ ŕ̥bhvā
01.100.05b | nr̥ṣā́hiye sāsahuvā́m̐ amítrān
01.100.05c | sánīḷebhiḥ śravasíyāni tū́rvan
01.100.05d | marútvān no bhavatu índra ūtī́

01.100.06a | sá manyumī́ḥ samádanasya kartā́
01.100.06b | asmā́kebhir nŕ̥bhiḥ sū́riyaṁ sanat
01.100.06c | asmínn áhan sátpatiḥ puruhūtó
01.100.06d | marútvān no bhavatu índra ūtī́

01.100.07a | tám ūtáyo raṇayañ chū́rasātau
01.100.07b | táṁ kṣémasya kṣitáyaḥ kr̥ṇvata trā́m
01.100.07c | sá víśvasya karúṇasyeśa éko
01.100.07d | marútvān no bhavatu índra ūtī́

01.100.08a | tám apsanta śávasa utsavéṣu
01.100.08b | náro náram ávase táṁ dhánāya
01.100.08c | só andhé cit támasi jyótir vidan
01.100.08d | marútvān no bhavatu índra ūtī́

01.100.09a | sá savyéna yamati vrā́dhataś cit
01.100.09b | sá dakṣiṇé sáṁgr̥bhītā kr̥tā́ni
01.100.09c | sá kīríṇā cit sánitā dhánāni
01.100.09d | marútvān no bhavatu índra ūtī́

01.100.10a | sá grā́mebhiḥ sánitā sá ráthebhir
01.100.10b | vidé víśvābhiḥ kr̥ṣṭíbhir nú adyá
01.100.10c | sá paúṁsiyebhir abhibhū́r áśastīr
01.100.10d | marútvān no bhavatu índra ūtī́

01.100.11a | sá jāmíbhir yát samájāti mīḷhé
01.100.11b | ájāmibhir vā puruhūtá évaiḥ
01.100.11c | apā́ṁ tokásya tánayasya jeṣé
01.100.11d | marútvān no bhavatu índra ūtī́

01.100.12a | sá vajrabhŕ̥d dasyuhā́ bhīmá ugráḥ
01.100.12b | sahásracetāḥ śatánītha ŕ̥bhvā
01.100.12c | camrīṣó ná śávasā pā́ñcajanyo
01.100.12d | marútvān no bhavatu índra ūtī́

01.100.13a | tásya vájraḥ krandati smát suvarṣā́
01.100.13b | divó ná tveṣó raváthaḥ śímīvān
01.100.13c | táṁ sacante sanáyas táṁ dhánāni
01.100.13d | marútvān no bhavatu índra ūtī́

01.100.14a | yásyā́jasraṁ śávasā mā́nam ukthám
01.100.14b | paribhujád ródasī viśvátaḥ sīm
01.100.14c | sá pāriṣat krátubhir mandasānó
01.100.14d | marútvān no bhavatu índra ūtī́

01.100.15a | ná yásya devā́ devátā ná mártā
01.100.15b | ā́paś caná śávaso ántam āpúḥ
01.100.15c | sá praríkvā tvákṣasā kṣmó diváś ca
01.100.15d | marútvān no bhavatu índra ūtī́

01.100.16a | rohíc chyāvā́ sumádaṁśur lalāmī́r
01.100.16b | diyukṣā́ rāyá r̥jarā́śuvasya
01.100.16c | vŕ̥ṣaṇvantam bíbhratī dhūrṣú rátham
01.100.16d | mandrā́ ciketa nā́huṣīṣu vikṣú

01.100.17a | etát tiyát ta indra vŕ̥ṣṇa uktháṁ
01.100.17b | vārṣāgirā́ abhí gr̥ṇanti rā́dhaḥ
01.100.17c | r̥jrā́śuvaḥ práṣṭibhir ambarī́ṣaḥ
01.100.17d | sahádevo bháyamānaḥ surā́dhāḥ

01.100.18a | dásyūñ chímyūṁś ca puruhūtá évair
01.100.18b | hatvā́ pr̥thivyā́ṁ śáruvā ní barhīt
01.100.18c | sánat kṣétraṁ sákhibhiḥ śvitniyébhiḥ
01.100.18d | sánat sū́ryaṁ sánad apáḥ suvájraḥ

01.100.19a | viśvā́héndro adhivaktā́ no astu
01.100.19b | áparihvr̥tāḥ sanuyāma vā́jam
01.100.19c | tán no mitró váruṇo māmahantām
01.100.19d | áditiḥ síndhuḥ pr̥thivī́ utá dyaúḥ

01.101.01a | prá mandíne pitumád arcatā váco
01.101.01b | yáḥ kr̥ṣṇágarbhā niráhann r̥jíśvanā
01.101.01c | avasyávo vŕ̥ṣaṇaṁ vájradakṣiṇam
01.101.01d | marútvantaṁ sakhiyā́ya havāmahe

01.101.02a | yó víaṁsaṁ jāhr̥ṣāṇéna manyúnā
01.101.02b | yáḥ śámbaraṁ yó áhan píprum avratám
01.101.02c | índro yáḥ śúṣṇam aśúṣaṁ ní ā́vr̥ṇaṅ
01.101.02d | marútvantaṁ sakhiyā́ya havāmahe

01.101.03a | yásya dyā́vāpr̥thivī́ paúṁsiyam mahád
01.101.03b | yásya vraté váruṇo yásya sū́riyaḥ
01.101.03c | yásyéndrasya síndhavaḥ sáścati vratám
01.101.03d | marútvantaṁ sakhiyā́ya havāmahe

01.101.04a | yó áśvānāṁ yó gávāṁ gópatir vaśī́
01.101.04b | yá āritáḥ kármaṇi-karmaṇi sthiráḥ
01.101.04c | vīḷóś cid índro yó ásunvato vadhó
01.101.04d | marútvantaṁ sakhiyā́ya havāmahe

01.101.05a | yó víśvasya jágataḥ prāṇatás pátir
01.101.05b | yó brahmáṇe prathamó gáa ávindat
01.101.05c | índro yó dásyūm̐r ádharām̐ avā́tiran
01.101.05d | marútvantaṁ sakhiyā́ya havāmahe

01.101.06a | yáḥ śū́rebhir háviyo yáś ca bhīrúbhir
01.101.06b | yó dhā́vadbhir hūyáte yáś ca jigyúbhiḥ
01.101.06c | índraṁ yáṁ víśvā bhúvanābhí saṁdadhúr
01.101.06d | marútvantaṁ sakhiyā́ya havāmahe

01.101.07a | rudrā́ṇām eti pradíśā vicakṣaṇó
01.101.07b | rudrébhir yóṣā tanute pr̥thú jráyaḥ
01.101.07c | índram manīṣā́ abhí arcati śrutám
01.101.07d | marútvantaṁ sakhiyā́ya havāmahe

01.101.08a | yád vā marutvaḥ paramé sadhásthe
01.101.08b | yád vāvamé vr̥jáne mādáyāse
01.101.08c | áta ā́ yāhi adhvaráṁ no áchā
01.101.08d | tvāyā́ havíś cakr̥mā satyarādhaḥ

01.101.09a | tvāyéndra sómaṁ suṣumā sudakṣa
01.101.09b | tvāyā́ havíś cakr̥mā brahmavāhaḥ
01.101.09c | ádhā niyutvaḥ ságaṇo marúdbhir
01.101.09d | asmín yajñé barhíṣi mādayasva

01.101.10a | mādáyasva háribhir yé ta indra
01.101.10b | ví ṣyasva śípre ví sr̥jasva dhéne
01.101.10c | ā́ tvā suśipra hárayo vahantu
01.101.10d | uśán havyā́ni práti no juṣasva

01.101.11a | marútstotrasya vr̥jánasya gopā́
01.101.11b | vayám índreṇa sanuyāma vā́jam
01.101.11c | tán no mitró váruṇo māmahantām
01.101.11d | áditiḥ síndhuḥ pr̥thivī́ utá dyaúḥ

01.102.01a | imā́ṁ te dhíyam prá bhare mahó mahī́m
01.102.01b | asyá stotré dhiṣáṇā yát ta ānajé
01.102.01c | tám utsavé ca prasavé ca sāsahím
01.102.01d | índraṁ devā́saḥ śávasāmadann ánu

01.102.02a | asyá śrávo nadíyaḥ saptá bibhrati
01.102.02b | dyā́vākṣā́mā pr̥thivī́ darśatáṁ vápuḥ
01.102.02c | asmé sūryācandramásābhicákṣe
01.102.02d | śraddhé kám indra carato vitarturám

01.102.03a | táṁ smā rátham maghavan prā́va sātáye
01.102.03b | jaítraṁ yáṁ te anumádāma saṁgamé
01.102.03c | ājā́ na indra mánasā puruṣṭuta
01.102.03d | tvāyádbhiyo maghavañ chárma yacha naḥ

01.102.04a | vayáṁ jayema tuváyā yujā́ vŕ̥tam
01.102.04b | asmā́kam áṁśam úd avā bháre-bhare
01.102.04c | asmábhyam indra várivaḥ sugáṁ kr̥dhi
01.102.04d | prá śátrūṇām maghavan vŕ̥ṣṇiyā ruja

01.102.05a | nā́nā hí tvā hávamānā jánā imé
01.102.05b | dhánānāṁ dhartar ávasā vipanyávaḥ
01.102.05c | asmā́kaṁ smā rátham ā́ tiṣṭha sātáye
01.102.05d | jaítraṁ hí indra níbhr̥tam mánas táva

01.102.06a | gojítā bāhū́ ámitakratuḥ simáḥ
01.102.06b | kárman-karmañ chatámūtiḥ khajaṁkaráḥ
01.102.06c | akalpá índraḥ pratimā́nam ójasā
01.102.06d | áthā jánā ví hvayante siṣāsávaḥ

01.102.07a | út te śatā́n maghavann úc ca bhū́yasa
01.102.07b | út sahásrād ririce kr̥ṣṭíṣu śrávaḥ
01.102.07c | amātráṁ tvā dhiṣáṇā titviṣe mahī́
01.102.07d | ádhā vr̥trā́ṇi jighnase puraṁdara

01.102.08a | triviṣṭidhā́tu pratimā́nam ójasas
01.102.08b | tisró bhū́mīr nr̥pate trī́ṇi rocanā́
01.102.08c | átīdáṁ víśvam bhúvanaṁ vavakṣitha
01.102.08d | aśatrúr indra janúṣā sanā́d asi

01.102.09a | tuvā́ṁ devéṣu prathamáṁ havāmahe
01.102.09b | tuvám babhūtha pŕ̥tanāsu sāsahíḥ
01.102.09c | sémáṁ naḥ kārúm upamanyúm udbhídam
01.102.09d | índraḥ kr̥ṇotu prasavé rátham puráḥ

01.102.10a | tuváṁ jigetha ná dhánā rurodhitha
01.102.10b | árbheṣu ājā́ maghavan mahátsu ca
01.102.10c | tuvā́m ugrám ávase sáṁ śiśīmasi
01.102.10d | áthā na indra hávaneṣu codaya

01.102.11a | viśvā́héndro adhivaktā́ no astu
01.102.11b | áparihvr̥tāḥ sanuyāma vā́jam
01.102.11c | tán no mitró váruṇo māmahantām
01.102.11d | áditiḥ síndhuḥ pr̥thivī́ utá dyaúḥ

01.103.01a | tát ta indriyám paramám parācaír
01.103.01b | ádhārayanta kaváyaḥ purédám
01.103.01c | kṣamédám anyád diví anyád asya
01.103.01d | sám ī pr̥cyate samanéva ketúḥ

01.103.02a | sá dhārayat pr̥thivī́m papráthac ca
01.103.02b | vájreṇa hatvā́ nír apáḥ sasarja
01.103.02c | áhann áhim ábhinad rauhiṇáṁ ví
01.103.02d | áhan víaṁsam maghávā śácībhiḥ

01.103.03a | sá jātū́bharmā śraddádhāna ójaḥ
01.103.03b | púro vibhindánn acarad ví dā́sīḥ
01.103.03c | vidvā́n vajrin dásyave hetím asya
01.103.03d | ā́ryaṁ sáho vardhayā dyumnám indra

01.103.04a | tád ūcúṣe mā́nuṣemā́ yugā́ni
01.103.04b | kīrténiyam maghávā nā́ma bíbhrat
01.103.04c | upaprayán dasyuhátyāya vajrī́
01.103.04d | yád dha sūnúḥ śrávase nā́ma dadhé

01.103.05a | tád asyedám paśyatā bhū́ri puṣṭáṁ
01.103.05b | śrád índrasya dhattana vīríyāya
01.103.05c | sá gā́ avindat só avindad áśvān
01.103.05d | sá óṣadhīḥ só apáḥ sá vánāni

01.103.06a | bhū́rikarmaṇe vr̥ṣabhā́ya vŕ̥ṣṇe
01.103.06b | satyáśuṣmāya sunavāma sómam
01.103.06c | yá ādŕ̥tyā paripanthī́va śū́ro
01.103.06d | áyajvano vibhájann éti védaḥ

01.103.07a | tád indra préva vīríyaṁ cakartha
01.103.07b | yát sasántaṁ vájreṇā́bodhayó 'him
01.103.07c | ánu tvā pátnīr hr̥ṣitáṁ váyaś ca
01.103.07d | víśve devā́so amadann ánu tvā

01.103.08a | śúṣṇam pípruṁ kúyavaṁ vr̥trám indra
01.103.08b | yadā́vadhīr ví púraḥ śámbarasya
01.103.08c | tán no mitró váruṇo māmahantām
01.103.08d | áditiḥ síndhuḥ pr̥thivī́ utá dyaúḥ

01.104.01a | yóniṣ ṭa indra niṣáde akāri
01.104.01b | tám ā́ ní ṣīda svānó ná árvā
01.104.01c | vimúcyā váyo avasā́ya áśvān
01.104.01d | doṣā́ vástor váhīyasaḥ prapitvé

01.104.02a | ó tiyé nára índram ūtáye gur
01.104.02b | nū́ cit tā́n sadyó ádhvano jagamyāt
01.104.02c | devā́so manyúṁ dáasasya ścamnan
01.104.02d | té na ā́ vakṣan suvitā́ya várṇam

01.104.03a | áva tmánā bharate kétavedā
01.104.03b | áva tmánā bharate phénam udán
01.104.03c | kṣīréṇa snātaḥ kúyavasya yóṣe
01.104.03d | haté té syātām pravaṇé śíphāyāḥ

01.104.04a | yuyópa nā́bhir úparasya āyóḥ
01.104.04b | prá pū́rvābhis tirate rā́ṣṭi śū́raḥ
01.104.04c | añjasī́ ̀ kuliśī́ vīrápatnī
01.104.04d | páyo hinvānā́ udábhir bharante

01.104.05a | práti yát syā́ nī́thā ádarśi dásyor
01.104.05b | óko nā́chā sádanaṁ jānatī́ gāt
01.104.05c | ádha smā no maghavañ carkr̥tā́d ín
01.104.05d | mā́ no maghéva niṣṣapī́ párā dāḥ

01.104.06a | sá tváṁ na indra sū́riye só apsú
01.104.06b | anāgāstvá ā́ bhaja jīvaśaṁsé
01.104.06c | mā́ ántarām bhújam ā́ rīriṣo naḥ
01.104.06d | śráddhitaṁ te mahatá indriyā́ya

01.104.07a | ádhā manye śrát te asmā adhāyi
01.104.07b | vŕ̥ṣā codasva mahaté dhánāya
01.104.07c | mā́ no ákr̥te puruhūta yónāv
01.104.07d | índra kṣúdhyadbhyo váya āsutíṁ dāḥ

01.104.08a | mā́ no vadhīr indara+ mā́ párā dā
01.104.08b | mā́ naḥ priyā́ bhójanāni prá moṣīḥ
01.104.08c | āṇḍā́ mā́ no maghavañ chakra nír bhen
01.104.08d | mā́ naḥ pā́trā bhet sahájānuṣāṇi

01.104.09a | arvā́ṅ éhi sómakāmaṁ tuvāhur
01.104.09b | ayáṁ sutás tásya pibā mádāya
01.104.09c | uruvyácā jaṭhára ā́ vr̥ṣasva
01.104.09d | pitéva naḥ śr̥ṇuhi hūyámānaḥ

01.105.01a | candrámā apsú antár ā́
01.105.01b | suparṇó dhāvate diví
01.105.01c | ná vo hiraṇyanemayaḥ
01.105.01d | padáṁ vindanti vidyuto
01.105.01e | vittám me asyá rodasī

01.105.02a | ártham íd vā́ u arthína
01.105.02b | ā́ jāyā́ yuvate pátim
01.105.02c | tuñjā́te vŕ̥ṣṇiyam páyaḥ
01.105.02d | paridā́ya rásaṁ duhe
01.105.02e | vittám me asyá rodasī

01.105.03a | mó ṣú devā adáḥ súvar
01.105.03b | áva pādi divás pári
01.105.03c | mā́ somiyásya śambhúvaḥ
01.105.03d | śū́ne bhūma kádā caná
01.105.03e | vittám me asyá rodasī

01.105.04a | yajñám pr̥chāmi avamáṁ
01.105.04b | sá tád dūtó ví vocati
01.105.04c | kúva rtám pūrviyáṁ gatáṁ
01.105.04d | kás tád bibharti nū́tano
01.105.04e | vittám me asyá rodasī

01.105.05a | amī́ yé devā sthána
01.105.05b | triṣú ā́ rocané diváḥ
01.105.05c | kád va r̥táṁ kád ánr̥taṁ
01.105.05d | kúva pratnā́ va ā́hutir
01.105.05e | vittám me asyá rodasī

01.105.06a | kád va r̥tásya dharṇasí
01.105.06b | kád váruṇasya cákṣaṇam
01.105.06c | kád aryamṇó mahás pathā́
01.105.06d | áti krāmema dūḍhíyo
01.105.06e | vittám me asyá rodasī

01.105.07a | aháṁ só asmi yáḥ purā́
01.105.07b | suté vádāmi kā́ni cit
01.105.07c | tám mā viyanti ādhíyo
01.105.07d | vŕ̥ko ná tr̥ṣṇájam mr̥gáṁ
01.105.07e | vittám me asyá rodasī

01.105.08a | sám mā tapanti abhítaḥ
01.105.08b | sapátnīr iva párśavaḥ
01.105.08c | mū́ṣo ná śiśnā́ ví adanti mādhíya
01.105.08d | stotā́raṁ te śatakrato
01.105.08e | vittám me asyá rodasī

01.105.09a | amī́ yé saptá raśmáyas
01.105.09b | tátrā me nā́bhir ā́tatā
01.105.09c | tritás tád veda āptiyáḥ
01.105.09d | sá jāmitvā́ya rebhati
01.105.09e | vittám me asyá rodasī

01.105.10a | amī́ yé páñca ukṣáṇo
01.105.10b | mádhye tasthúr mahó diváḥ
01.105.10c | devatrā́ nú pravā́ciyaṁ
01.105.10d | sadhrīcīnā́ ní vāvr̥tur
01.105.10e | vittám me asyá rodasī

01.105.11a | suparṇā́ etá āsate
01.105.11b | mádhya āródhane diváḥ
01.105.11c | té sedhanti pathó vŕ̥kaṁ
01.105.11d | tárantaṁ yahvátīr apó
01.105.11e | vittám me asyá rodasī

01.105.12a | návyaṁ tád ukthíyaṁ hitáṁ
01.105.12b | dévāsaḥ supravācanám
01.105.12c | r̥tám arṣanti síndhavaḥ
01.105.12d | satyáṁ tātāna sū́riyo
01.105.12e | vittám me asyá rodasī

01.105.13a | ágne táva tyád ukthíyaṁ
01.105.13b | devéṣu asti ā́piyam
01.105.13c | sá naḥ sattó manuṣvád ā́
01.105.13d | devā́n yakṣi vidúṣṭaro
01.105.13e | vittám me asyá rodasī

01.105.14a | sattó hótā manuṣvád ā́
01.105.14b | devā́m̐ áchā vidúṣṭaraḥ
01.105.14c | agnír havyā́ suṣūdati
01.105.14d | devó devéṣu médhiro
01.105.14e | vittám me asyá rodasī

01.105.15a | bráhmā kr̥ṇoti váruṇo
01.105.15b | gātuvídaṁ tám īmahe
01.105.15c | ví ūrṇoti hr̥dā́ matíṁ
01.105.15d | náviyo jāyatām r̥táṁ
01.105.15e | vittám me asyá rodasī

01.105.16a | asaú yáḥ pánthā ādityó
01.105.16b | diví pravā́ciyaṁ kr̥táḥ
01.105.16c | ná sá devā atikráme
01.105.16d | tám martāso ná paśyatha
01.105.16e | vittám me asyá rodasī

01.105.17a | tritáḥ kū́pe ávahito
01.105.17b | devā́n havata ūtáye
01.105.17c | tác chuśrāva bŕ̥haspátiḥ
01.105.17d | kr̥ṇvánn aṁhūraṇā́d urú
01.105.17e | vittám me asyá rodasī

01.105.18a | aruṇó mā sakŕ̥d vŕ̥kaḥ
01.105.18b | pathā́ yántaṁ dadárśa hí
01.105.18c | új jihīte nicā́yiyā
01.105.18d | táṣṭeva pr̥ṣṭiyāmayī́
01.105.18e | vittám me asyá rodasī

01.105.19a | enā́ṅgūṣéṇa vayám índravanto
01.105.19b | abhí ṣyāma vr̥jáne sárvavīrāḥ
01.105.19c | tán no mitró váruṇo māmahantām
01.105.19d | áditiḥ síndhuḥ pr̥thivī́ utá dyaúḥ

01.106.01a | índram mitráṁ váruṇam agním ūtáye
01.106.01b | mā́rutaṁ śárdho áditiṁ havāmahe
01.106.01c | ráthaṁ ná durgā́d vasavaḥ sudānavo
01.106.01d | víśvasmān no áṁhaso níṣ pipartana

01.106.02a | tá ādityā ā́ gatā sarvátātaye
01.106.02b | bhūtá devā vr̥tratū́ryeṣu śambhúvaḥ
01.106.02c | ráthaṁ ná durgā́d vasavaḥ sudānavo
01.106.02d | víśvasmān no áṁhaso níṣ pipartana

01.106.03a | ávantu naḥ pitáraḥ supravācanā́
01.106.03b | utá devī́ deváputre r̥tāvŕ̥dhā
01.106.03c | ráthaṁ ná durgā́d vasavaḥ sudānavo
01.106.03d | víśvasmān no áṁhaso níṣ pipartana

01.106.04a | nárāśáṁsaṁ vājínaṁ vājáyann ihá
01.106.04b | kṣayádvīram pūṣáṇaṁ sumnaír īmahe
01.106.04c | ráthaṁ ná durgā́d vasavaḥ sudānavo
01.106.04d | víśvasmān no áṁhaso níṣ pipartana

01.106.05a | bŕ̥haspate sádam ín naḥ sugáṁ kr̥dhi
01.106.05b | śáṁ yór yát te mánurhitaṁ tád īmahe
01.106.05c | ráthaṁ ná durgā́d vasavaḥ sudānavo
01.106.05d | víśvasmān no áṁhaso níṣ pipartana

01.106.06a | índraṁ kútso vr̥traháṇaṁ śácīpátiṁ
01.106.06b | kāṭé níbāḷha ŕ̥ṣir ahvad ūtáye
01.106.06c | ráthaṁ ná durgā́d vasavaḥ sudānavo
01.106.06d | víśvasmān no áṁhaso níṣ pipartana

01.106.07a | devaír no devī́ áditir ní pātu
01.106.07b | devás trātā́ trāyatām áprayuchan
01.106.07c | tán no mitró váruṇo māmahantām
01.106.07d | áditiḥ síndhuḥ pr̥thivī́ utá dyaúḥ

01.107.01a | yajñó devā́nām práti eti sumnám
01.107.01b | ā́dityāso bhávatā mr̥r̥ḷayántaḥ+
01.107.01c | ā́ vo arvā́cī sumatír vavr̥tyād
01.107.01d | aṁhóś cid yā́ varivovíttarā́sat

01.107.02a | úpa no devā́ ávasā́ gamantu
01.107.02b | áṅgirasāṁ sā́mabhi stūyámānāḥ
01.107.02c | índra indriyaír marúto marúdbhir
01.107.02d | ādityaír no áditiḥ śárma yaṁsat

01.107.03a | tán na índras tád váruṇas tád agnís
01.107.03b | tád aryamā́ tát savitā́ cáno dhāt
01.107.03c | tán no mitró váruṇo māmahantām
01.107.03d | áditiḥ síndhuḥ pr̥thivī́ utá dyaúḥ

01.108.01a | yá indrāgnī citrátamo rátho vām
01.108.01b | abhí víśvāni bhúvanāni cáṣṭe
01.108.01c | ténā́ yātaṁ saráthaṁ tasthivā́ṁsā
01.108.01d | áthā sómasya pibataṁ sutásya

01.108.02a | yā́vad idám bhúvanaṁ víśvam ásti
01.108.02b | uruvyácā varimátā gabhīrám
01.108.02c | tā́vām̐ ayám pā́tave sómo astu
01.108.02d | áram indrāgnī mánase yuvábhyām

01.108.03a | cakrā́the hí sadhríaṅ nā́ma bhadráṁ
01.108.03b | sadhrīcīnā́ vr̥trahaṇā utá sthaḥ
01.108.03c | tā́v indrāgnī sadhríañcā niṣádyā
01.108.03d | vŕ̥ṣṇaḥ sómasya vr̥ṣaṇā́ vr̥ṣethām

01.108.04a | sámiddheṣu agníṣu ānajānā́
01.108.04b | yatásrucā barhír u tistirāṇā́
01.108.04c | tīvraíḥ sómaiḥ páriṣiktebhir arvā́g
01.108.04d | ā́ indrāgnī saumanasā́ya yātam

01.108.05a | yā́nīndrāgnī cakráthur vīríyāṇi
01.108.05b | yā́ni rūpā́ṇi utá vŕ̥ṣṇiyāni
01.108.05c | yā́ vām pratnā́ni sakhiyā́ śivā́ni
01.108.05d | tébhiḥ sómasya pibataṁ sutásya

01.108.06a | yád ábravam prathamáṁ vāṁ vr̥ṇānó
01.108.06b | ayáṁ sómo ásurair no vihávyaḥ
01.108.06c | tā́ṁ satyā́ṁ śraddhā́m abhí ā́ hí yātám
01.108.06d | áthā sómasya pibataṁ sutásya

01.108.07a | yád indrāgnī mádathaḥ své duroṇé
01.108.07b | yád brahmáṇi rā́jani vā yajatrā
01.108.07c | átaḥ pári vr̥ṣaṇāv ā́ hí yātám
01.108.07d | áthā sómasya pibataṁ sutásya

01.108.08a | yád indrāgnī yáduṣu turváśeṣu
01.108.08b | yád druhyúṣu ánuṣu pūrúṣu stháḥ
01.108.08c | átaḥ pári vr̥ṣaṇāv ā́ hí yātám
01.108.08d | áthā sómasya pibataṁ sutásya

01.108.09a | yád indrāgnī avamásyām pr̥thivyā́m
01.108.09b | madhyamásyām paramásyām utá stháḥ
01.108.09c | átaḥ pári vr̥ṣaṇāv ā́ hí yātám
01.108.09d | áthā sómasya pibataṁ sutásya

01.108.10a | yád indrāgnī paramásyām pr̥thivyā́m
01.108.10b | madhyamásyām avamásyām utá stháḥ
01.108.10c | átaḥ pári vr̥ṣaṇāv ā́ hí yātám
01.108.10d | áthā sómasya pibataṁ sutásya

01.108.11a | yád indrāgnī diví ṣṭhó yát pr̥thivyā́ṁ
01.108.11b | yát párvateṣu óṣadhīṣu apsú
01.108.11c | átaḥ pári vr̥ṣaṇāv ā́ hí yātám
01.108.11d | áthā sómasya pibataṁ sutásya

01.108.12a | yád indrāgnī úditā sū́riyasya
01.108.12b | mádhye diváḥ svadháyā mādáyethe
01.108.12c | átaḥ pári vŕ̥ṣaṇāv ā́ hí yātám
01.108.12d | áthā sómasya pibataṁ sutásya

01.108.13a | evéndrāgnī papivā́ṁsā sutásya
01.108.13b | víśvāsmábhyaṁ sáṁ jayataṁ dhánāni
01.108.13c | tán no mitró váruṇo māmahantām
01.108.13d | áditiḥ síndhuḥ pr̥thivī́ utá dyaúḥ

01.109.01a | ví hí ákhyam mánasā vásya ichánn
01.109.01b | índrāgnī jñāsá utá vā sajātā́n
01.109.01c | nā́nyā́ yuvát prámatir asti máhyaṁ
01.109.01d | sá vāṁ dhíyaṁ vājayántīm atakṣam

01.109.02a | áśravaṁ hí bhūridā́vattarā vāṁ
01.109.02b | víjāmātur utá vā ghā siyālā́t
01.109.02c | áthā sómasya práyatī yuvábhyām
01.109.02d | índrāgnī stómaṁ janayāmi návyam

01.109.03a | mā́ chedma raśmī́m̐r íti nā́dhamānāḥ
01.109.03b | pitr̥r̥ṇā́ṁ śaktī́r anuyáchamānāḥ
01.109.03c | indrāgníbhyāṁ káṁ vŕ̥ṣaṇo madanti
01.109.03d | tā́ hí ádrī dhiṣáṇāyā upásthe

01.109.04a | yuvā́bhyāṁ devī́ dhiṣáṇā mádāya
01.109.04b | índrāgnī sómam uśatī́ sunoti
01.109.04c | tā́v aśvinā bhadrahastā supāṇī
01.109.04d | ā́ dhāvatam mádhunā pr̥ṅktám apsú

01.109.05a | yuvā́m indrāgnī vásuno vibhāgé
01.109.05b | tavástamā śuśrava vr̥trahátye
01.109.05c | tā́v āsádyā barhíṣi yajñé asmín
01.109.05d | prá carṣaṇī mādayethāṁ sutásya

01.109.06a | prá carṣaṇíbhyaḥ pr̥tanāháveṣu
01.109.06b | prá pr̥thivyā́ riricāthe diváś ca
01.109.06c | prá síndhubhyaḥ prá giríbhyo mahitvā́
01.109.06d | préndrāgnī víśvā bhúvanā́ti anyā́

01.109.07a | ā́ bharataṁ śíkṣataṁ vajrabāhū
01.109.07b | asmā́m̐ indrāgnī avataṁ śácībhiḥ
01.109.07c | imé nú té raśmáyaḥ sū́riyasya
01.109.07d | yébhiḥ sapitvám pitáro na ā́san

01.109.08a | púraṁdarā śíkṣataṁ vajrahastā
01.109.08b | asmā́m̐ indrāgnī avatam bháreṣu
01.109.08c | tán no mitró váruṇo māmahantām
01.109.08d | áditiḥ síndhuḥ pr̥thivī́ utá dyaúḥ

01.110.01a | tatám me ápas tád u tāyate púnaḥ
01.110.01b | svā́diṣṭhā dhītír ucáthāya śasyate
01.110.01c | ayáṁ samudrá ihá viśvádeviyaḥ
01.110.01d | svā́hākr̥tasya sám u tr̥pṇuta rbhavaḥ

01.110.02a | ābhogáyam prá yád ichánta aítana
01.110.02b | ápākāḥ prā́ñco máma ké cid āpáyaḥ
01.110.02c | saúdhanvanāsaś caritásya bhūmánā
01.110.02d | ágachata savitúr dāśúṣo gr̥hám

01.110.03a | tát savitā́ vo amr̥tatvám ā́suvad
01.110.03b | ágohiyaṁ yác chraváyanta aítana
01.110.03c | tyáṁ cic camasám ásurasya bhákṣaṇam
01.110.03d | ékaṁ sántam akr̥ṇutā cáturvayam

01.110.04a | viṣṭvī́ śámī taraṇitvéna vāgháto
01.110.04b | mártāsaḥ sánto amr̥tatvám ānaśuḥ
01.110.04c | saudhanvanā́ r̥bhávaḥ sū́racakṣasaḥ
01.110.04d | saṁvatsaré sám apr̥cyanta dhītíbhiḥ

01.110.05a | kṣétram iva ví mamus téjanenam̐
01.110.05b | ékam pā́tram r̥bhávo jéhamānam
01.110.05c | úpastutā upamáṁ nā́dhamānā
01.110.05d | ámartiyeṣu śráva ichámānāḥ

01.110.06a | ā́ manīṣā́m antárikṣasya nŕ̥bhyaḥ
01.110.06b | srucéva ghr̥táṁ juhavāma vidmánā
01.110.06c | taraṇitvā́ yé pitúr asya saścirá
01.110.06d | r̥bhávo vā́jam aruhan divó rájaḥ

01.110.07a | r̥bhúr na índraḥ śávasā návīyān
01.110.07b | r̥bhúr vā́jebhir vásubhir vásur dadíḥ
01.110.07c | yuṣmā́kaṁ devā ávasā́hani priyé
01.110.07d | abhí tiṣṭhema pr̥tsutī́r ásunvatām

01.110.08a | níś cármaṇa r̥bhavo gā́m apiṁśata
01.110.08b | sáṁ vatsénāsr̥jatā mātáram púnaḥ
01.110.08c | saúdhanvanāsaḥ suapasyáyā naro
01.110.08d | jívrī yúvānā pitárākr̥ṇotana

01.110.09a | vā́jebhir no vā́jasātāv aviḍḍhi
01.110.09b | rbhumā́m̐ indra citrám ā́ darṣi rā́dhaḥ
01.110.09c | tán no mitró váruṇo māmahantām
01.110.09d | áditiḥ síndhuḥ pr̥thivī́ utá dyaúḥ

01.111.01a | tákṣan ráthaṁ suvŕ̥taṁ vidmanā́pasas
01.111.01b | tákṣan hárī indravā́hā vŕ̥ṣaṇvasū
01.111.01c | tákṣan pitŕ̥bhyām r̥bhávo yúvad váyas
01.111.01d | tákṣan vatsā́ya mātáraṁ sacābhúvam

01.111.02a | ā́ no yajñā́ya takṣata rbhumád váyaḥ
01.111.02b | krátve dákṣāya suprajā́vatīm íṣam
01.111.02c | yáthā kṣáyāma sárvavīrayā viśā́
01.111.02d | tán naḥ śárdhāya dhāsathā sú indriyám

01.111.03a | ā́ takṣata sātím asmábhyam r̥bhavaḥ
01.111.03b | sātíṁ ráthāya sātím árvate naraḥ
01.111.03c | sātíṁ no jaítrīṁ sám maheta viśváhā
01.111.03d | jāmím ájāmim pŕ̥tanāsu sakṣáṇim

01.111.04a | r̥bhukṣáṇam índram ā́ huva ūtáya
01.111.04b | r̥bhū́n vā́jān marútaḥ sómapītaye
01.111.04c | ubhā́ mitrā́váruṇā nūnám aśvínā
01.111.04d | té no hinvantu sātáye dhiyé jiṣé

01.111.05a | r̥bhúr bhárāya sáṁ śiśātu sātíṁ
01.111.05b | samaryajíd vā́jo asmā́m̐ aviṣṭu
01.111.05c | tán no mitró váruṇo māmahantām
01.111.05d | áditiḥ síndhuḥ pr̥thivī́ utá dyaúḥ

01.112.01a | ī́ḷe dyā́vāpr̥thivī́ pūrvácittaye
01.112.01b | agníṁ gharmáṁ surúcaṁ yā́man iṣṭáye
01.112.01c | yā́bhir bháre kārám áṁśāya jínvathas
01.112.01d | tā́bhir ū ṣú ūtíbhir aśvinā́ gatam

01.112.02a | yuvór dānā́ya subhárā asaścáto
01.112.02b | rátham ā́ tasthur vacasáṁ ná mántave
01.112.02c | yā́bhir dhíyo ávathaḥ kárman iṣṭáye
01.112.02d | tā́bhir ū ṣú ūtíbhir aśvinā́ gatam

01.112.03a | yuváṁ tā́sāṁ diviyásya praśā́sane
01.112.03b | viśā́ṁ kṣayatho amŕ̥tasya majmánā
01.112.03c | yā́bhir dhenúm asúvam pínvatho narā
01.112.03d | tā́bhir ū ṣú ūtíbhir aśvinā́ gatam

01.112.04a | yā́bhiḥ párijmā tánayasya majmánā
01.112.04b | dvimātā́ tūrṣú taráṇir vibhū́ṣati
01.112.04c | yā́bhis trimántur ábhavad vicakṣaṇás
01.112.04d | tā́bhir ū ṣú ūtíbhir aśvinā́ gatam

01.112.05a | yā́bhī rebháṁ nívr̥taṁ sitám adbhiyá
01.112.05b | úd vándanam aírayataṁ súvar dr̥śé
01.112.05c | yā́bhiḥ káṇvam prá síṣāsantam ā́vataṁ
01.112.05d | tā́bhir ū ṣú ūtíbhir aśvinā́ gatam

01.112.06a | yā́bhir ántakaṁ jásamānam ā́raṇe
01.112.06b | bhujyúṁ yā́bhir avyathíbhir jijinváthuḥ
01.112.06c | yā́bhiḥ karkándhuṁ vayíyaṁ ca jínvathas
01.112.06d | tā́bhir ū ṣú ūtíbhir aśvinā́ gatam

01.112.07a | yā́bhiḥ śucantíṁ dhanasā́ṁ suṣaṁsádaṁ
01.112.07b | taptáṁ gharmám omiyā́vantam átraye
01.112.07c | yā́bhiḥ pŕ̥śnigum purukútsam ā́vataṁ
01.112.07d | tā́bhir ū ṣú ūtíbhir aśvinā́ gatam

01.112.08a | yā́bhiḥ śácībhir vr̥ṣaṇā parāvŕ̥jam
01.112.08b | prā́ndháṁ śroṇáṁ cákṣasa étave kr̥tháḥ
01.112.08c | yā́bhir vártikāṁ grasitā́m ámuñcataṁ
01.112.08d | tā́bhir ū ṣú ūtíbhir aśvinā́ gatam

01.112.09a | yā́bhiḥ síndhum mádhumantam ásaścataṁ
01.112.09b | vásiṣṭhaṁ yā́bhir ajarāv ájinvatam
01.112.09c | yā́bhiḥ kútsaṁ śrutáryaṁ náryam ā́vataṁ
01.112.09d | tā́bhir ū ṣú ūtíbhir aśvinā́ gatam

01.112.10a | yā́bhir viśpálāṁ dhanasā́m atharvíyaṁ
01.112.10b | sahásramīḷha ̀ ājā́v ájinvatam
01.112.10c | yā́bhir váśam aśviyám preṇím ā́vataṁ
01.112.10d | tā́bhir ū ṣú ūtíbhir aśvinā́ gatam

01.112.11a | yā́bhiḥ sudānū auśijā́ya vaṇíje
01.112.11b | dīrgháśravase mádhu kóśo ákṣarat
01.112.11c | kakṣī́vantaṁ stotā́raṁ yā́bhir ā́vataṁ
01.112.11d | tā́bhir ū ṣú ūtíbhir aśvinā́ gatam

01.112.12a | yā́bhī rasā́ṁ kṣódasodnáḥ pipinváthur
01.112.12b | anaśváṁ yā́bhī rátham ā́vataṁ jiṣé
01.112.12c | yā́bhis triśóka usríyā udā́jata
01.112.12d | tā́bhir ū ṣú ūtíbhir aśvinā́ gatam

01.112.13a | yā́bhiḥ sū́ryam pariyātháḥ parāváti
01.112.13b | mandhātā́raṁ kṣaítrapatyeṣu ā́vatam
01.112.13c | yā́bhir vípram prá bharádvājam ā́vataṁ
01.112.13d | tā́bhir ū ṣú ūtíbhir aśvinā́ gatam

01.112.14a | yā́bhir mahā́m atithigváṁ kaśojúvaṁ
01.112.14b | dívodāsaṁ śambarahátya ā́vatam
01.112.14c | yā́bhiḥ pūrbhídye trasádasyum ā́vataṁ
01.112.14d | tā́bhir ū ṣú ūtíbhir aśvinā́ gatam

01.112.15a | yā́bhir vamráṁ vipipānám upastutáṁ
01.112.15b | kalíṁ yā́bhir vittájāniṁ duvasyáthaḥ
01.112.15c | yā́bhir víaśvam utá pŕ̥thim ā́vataṁ
01.112.15d | tā́bhir ū ṣú ūtíbhir aśvinā́ gatam

01.112.16a | yā́bhir narā śayáve yā́bhir átraye
01.112.16b | yā́bhiḥ purā́ mánave gātúm īṣáthuḥ
01.112.16c | yā́bhiḥ śā́rīr ā́jataṁ syū́maraśmaye
01.112.16d | tā́bhir ū ṣú ūtíbhir aśvinā́ gatam

01.112.17a | yā́bhiḥ páṭharvā jáṭharasya majmánā
01.112.17b | agnír nā́dīdec citá iddhó ájman ā́
01.112.17c | yā́bhiḥ śáryātam ávatho mahādhané
01.112.17d | tā́bhir ū ṣú ūtíbhir aśvinā́ gatam

01.112.18a | yā́bhir aṅgiro mánasā niraṇyátho
01.112.18b | ágraṁ gáchatho vivaré góarṇasaḥ
01.112.18c | yā́bhir mánuṁ śū́ram iṣā́ samā́vataṁ
01.112.18d | tā́bhir ū ṣú ūtíbhir aśvinā́ gatam

01.112.19a | yā́bhiḥ pátnīr vimadā́ya niūháthur
01.112.19b | ā́ gha vā yā́bhir aruṇī́r áśikṣatam
01.112.19c | yā́bhiḥ sudā́sa ūháthuḥ sudevíyaṁ
01.112.19d | tā́bhir ū ṣú ūtíbhir aśvinā́ gatam

01.112.20a | yā́bhiḥ śáṁtātī bhávatho dadāśúṣe
01.112.20b | bhujyúṁ yā́bhir ávatho yā́bhir ádhrigum
01.112.20c | omiyā́vatīṁ subhárām r̥tastúbhaṁ
01.112.20d | tā́bhir ū ṣú ūtíbhir aśvinā́ gatam

01.112.21a | yā́bhiḥ kr̥śā́num ásane duvasyátho
01.112.21b | javé yā́bhir yū́no árvantam ā́vatam
01.112.21c | mádhu priyám bharatho yát saráḍbhiyas
01.112.21d | tā́bhir ū ṣú ūtíbhir aśvinā́ gatam

01.112.22a | yā́bhir náraṁ goṣuyúdhaṁ nr̥ṣā́hiye
01.112.22b | kṣétrasya sātā́ tánayasya jínvathaḥ
01.112.22c | yā́bhī ráthām̐ ávatho yā́bhir árvatas
01.112.22d | tā́bhir ū ṣú ūtíbhir aśvinā́ gatam

01.112.23a | yā́bhiḥ kútsam ārjuneyáṁ śatakratū
01.112.23b | prá turvī́tim prá ca dabhī́tim ā́vatam
01.112.23c | yā́bhir dhvasántim puruṣántim ā́vataṁ
01.112.23d | tā́bhir ū ṣú ūtíbhir aśvinā́ gatam

01.112.24a | ápnasvatīm aśvinā vā́cam asmé
01.112.24b | kr̥táṁ no dasrā vŕ̥ṣaṇā manīṣā́m
01.112.24c | adyūtiyé ávase ní hvaye vāṁ
01.112.24d | vr̥dhé ca no bhavataṁ vā́jasātau

01.112.25a | dyúbhir aktúbhiḥ pári pātam asmā́n
01.112.25b | áriṣṭebhir aśvinā saúbhagebhiḥ
01.112.25c | tán no mitró váruṇo māmahantām
01.112.25d | áditiḥ síndhuḥ pr̥thivī́ utá dyaúḥ

01.113.01a | idáṁ śréṣṭhaṁ jyótiṣāṁ jyótir ā́gāc
01.113.01b | citráḥ praketó ajaniṣṭa víbhvā
01.113.01c | yáthā prásūtā savitúḥ savā́yam̐
01.113.01d | evā́ rā́trī uṣáse yónim āraik

01.113.02a | rúśadvatsā rúśatī śvetiyā́gād
01.113.02b | ā́raig u kr̥ṣṇā́ sádanāni asyāḥ
01.113.02c | samānábandhū amŕ̥te anūcī́
01.113.02d | dyā́vā várṇaṁ carata āmināné

01.113.03a | samānó ádhvā svásaror anantás
01.113.03b | tám anyā́nyā carato deváśiṣṭe
01.113.03c | ná methete ná tasthatuḥ suméke
01.113.03d | náktoṣā́sā sámanasā vírūpe

01.113.04a | bháasvatī nayitrī́+ sūnŕ̥tānām
01.113.04b | áceti citrā́ ví dúro na āvaḥ
01.113.04c | prā́rpyā jágad ví u no rāyó akhyad
01.113.04d | uṣā́ ajīgar bhúvanāni víśvā

01.113.05a | jihmaśíye cáritave maghónī
01.113.05b | ābhogáya iṣṭáye rāyá u tvam
01.113.05c | dabhrám páśyadbhya urviyā́ vicákṣa
01.113.05d | uṣā́ ajīgar bhúvanāni víśvā

01.113.06a | kṣatrā́ya tvaṁ śrávase tvam mahīyā́
01.113.06b | iṣṭáye tvam ártham iva tvam ityaí
01.113.06c | vísadr̥śā jīvitā́bhipracákṣa
01.113.06d | uṣā́ ajīgar bhúvanāni víśvā

01.113.07a | eṣā́ divó duhitā́ práty adarśi
01.113.07b | viuchántī yuvatíḥ śukrávāsāḥ
01.113.07c | víśvasyéśānā pā́rthivasya vásva
01.113.07d | úṣo adyéhá subhage ví ucha

01.113.08a | parāyatīnā́m ánu eti pā́tha
01.113.08b | āyatīnā́m prathamā́ śáśvatīnām
01.113.08c | viuchántī jīvám udīráyanti
01.113.08d | uṣā́ mr̥táṁ káṁ caná bodháyantī

01.113.09a | úṣo yád agníṁ samídhe cakártha
01.113.09b | ví yád ā́vaś cákṣasā sū́riyasya
01.113.09c | yán mā́nuṣān yakṣyámāṇām̐ ájīgas
01.113.09d | tád devéṣu cakr̥ṣe bhadrám ápnaḥ

01.113.10a | kíyāti ā́ yát samáyā bhávāti
01.113.10b | yā́ viūṣúr yā́ś ca nūnáṁ viuchā́n
01.113.10c | ánu pū́rvāḥ kr̥pate vāvaśānā́
01.113.10d | pradī́dhyānā jóṣam anyā́bhir eti

01.113.11a | īyúṣ ṭé yé pū́rvatarām ápaśyan
01.113.11b | viuchántīm uṣásam mártiyāsaḥ
01.113.11c | asmā́bhir ū nú praticákṣiyābhūd
01.113.11d | ó té yanti yé aparī́ṣu páśyān

01.113.12a | yāvayáddveṣā r̥tapā́ r̥tejā́ḥ
01.113.12b | sumnāvárī sūnŕ̥tā īráyantī
01.113.12c | sumaṅgalī́r bíbhratī devávītim
01.113.12d | ihā́dyóṣaḥ śréṣṭhatamā ví ucha

01.113.13a | śáśvat puróṣā́ ví uvāsa devī́
01.113.13b | átho adyédáṁ ví āvo maghónī
01.113.13c | átho ví uchād úttarām̐ ánu dyū́n
01.113.13d | ajárāmŕ̥tā carati svadhā́bhiḥ

01.113.14a | ví añjíbhir divá ā́tāsu adyaud
01.113.14b | ápa kr̥ṣṇā́ṁ nirṇíjaṁ devī́ āvaḥ
01.113.14c | prabodháyantī aruṇébhir áśvair
01.113.14d | ā́ uṣā́ yāti suyújā ráthena

01.113.15a | āváhantī póṣiyā vā́riyāṇi
01.113.15b | citráṁ ketúṁ kr̥ṇute cékitānā
01.113.15c | īyúṣīṇām upamā́ śáśvatīnāṁ
01.113.15d | vibhātīnā́m prathamóṣā́ ví aśvait

01.113.16a | úd īrdhuvaṁ jīvó ásur na ā́gād
01.113.16b | ápa prā́gāt táma ā́ jyótir eti
01.113.16c | ā́raik pánthāṁ yā́tave sū́riyāya
01.113.16d | áganma yátra pratiránta ā́yuḥ

01.113.17a | syū́manā vācá úd iyarti váhni
01.113.17b | stávāno rebhá uṣáso vibhātī́ḥ
01.113.17c | adyā́ tád ucha gr̥ṇaté maghoni
01.113.17d | asmé ā́yur ní didīhi prajā́vat

01.113.18a | yā́ gómatīr uṣásaḥ sárvavīrā
01.113.18b | viuchánti dāśúṣe mártiyāya
01.113.18c | vāyór iva sūnŕ̥tānām udarké
01.113.18d | tā́ aśvadā́ aśnavat somasútvā

01.113.19a | mātā́ devā́nām áditer ánīkaṁ
01.113.19b | yajñásya ketúr br̥hatī́ ví bhāhi
01.113.19c | praśastikŕ̥d bráhmaṇe no ví ucha
01.113.19d | ā́ no jáne janaya viśvavāre

01.113.20a | yác citrám ápna uṣáso váhanti
01.113.20b | ījānā́ya śaśamānā́ya bhadrám
01.113.20c | tán no mitró váruṇo māmahantām
01.113.20d | áditiḥ síndhuḥ pr̥thivī́ utá dyaúḥ

01.114.01a | imā́ rudrā́ya taváse kapardíne
01.114.01b | kṣayádvīrāya prá bharāmahe matī́ḥ
01.114.01c | yáthā śám ásad dvipáde cátuṣpade
01.114.01d | víśvam puṣṭáṁ grā́me asmínn anāturám

01.114.02a | mr̥r̥ḷā́+ no rudra utá no máyas kr̥dhi
01.114.02b | kṣayádvīrāya námasā vidhema te
01.114.02c | yác cháṁ ca yóś ca mánur āyejé pitā́
01.114.02d | tád aśyāma táva rudra práṇītiṣu

01.114.03a | aśyā́ma te sumatíṁ devayajyáyā
01.114.03b | kṣayádvīrasya táva rudra mīḍhuvaḥ
01.114.03c | sumnāyánn íd víśo asmā́kam ā́ cara
01.114.03d | áriṣṭavīrā juhavāma te havíḥ

01.114.04a | tveṣáṁ vayáṁ rudaráṁ+ yajñasā́dhaṁ
01.114.04b | vaṅkúṁ kavím ávase ní hvayāmahe
01.114.04c | āré asmád daíviyaṁ héḷo asyatu
01.114.04d | sumatím íd vayám asyā́ vr̥ṇīmahe

01.114.05a | divó varāhám aruṣáṁ kapardínaṁ
01.114.05b | tveṣáṁ rūpáṁ námasā ní hvayāmahe
01.114.05c | háste bíbhrad bheṣajā́ vā́riyāṇi
01.114.05d | śárma várma chardír asmábhya@ yaṁsat

01.114.06a | idám pitré marútām ucyate vácaḥ
01.114.06b | svādóḥ svā́dīyo rudarā́ya+ várdhanam
01.114.06c | rā́svā ca no amr̥ta martabhójanaṁ
01.114.06d | tmáne tokā́ya tánayāya mr̥r̥ḷa+

01.114.07a | mā́ no mahā́ntam utá mā́ no arbhakám
01.114.07b | mā́ na úkṣantam utá mā́ na ukṣitám
01.114.07c | mā́ no vadhīḥ pitáram mótá mātáram
01.114.07d | mā́ naḥ priyā́s tanúvo rudra rīriṣaḥ

01.114.08a | mā́ nas toké tánaye mā́ na āyaú
01.114.08b | mā́ no góṣu mā́ no áśveṣu rīriṣaḥ
01.114.08c | vīrā́n mā́ no rudara+ bhāmitó vadhīr
01.114.08d | havíṣmantaḥ sádam ít tvā havāmahe

01.114.09a | úpa te stómān paśupā́ ivā́karaṁ
01.114.09b | rā́svā pitar marutāṁ sumnám asmé
01.114.09c | bhadrā́ hí te sumatír mr̥r̥ḷayáttamā+
01.114.09d | áthā vayám áva ít te vr̥ṇīmahe

01.114.10a | āré te goghnám utá pūruṣaghnáṁ
01.114.10b | kṣáyadvīra sumnám asmé te astu
01.114.10c | mr̥r̥ḷā́+ ca no ádhi ca brūhi deva
01.114.10d | ádhā ca naḥ śárma yacha dvibárhāḥ

01.114.11a | ávocāma námo asmā avasyávaḥ
01.114.11b | śr̥ṇótu no hávaṁ rudró marútvān
01.114.11c | tán no mitró váruṇo māmahantām
01.114.11d | áditiḥ síndhuḥ pr̥thivī́ utá dyaúḥ

01.115.01a | citráṁ devā́nām úd agād ánīkaṁ
01.115.01b | cákṣur mitrásya váruṇasya agnéḥ
01.115.01c | ā́prā dyā́vāpr̥thivī́ antárikṣaṁ
01.115.01d | sū́rya ātmā́ jágatas tasthúṣaś ca

01.115.02a | sū́ryo devī́m uṣásaṁ rócamānām
01.115.02b | máryo ná yóṣām abhí eti paścā́t
01.115.02c | yátrā náro devayánto yugā́ni
01.115.02d | vitanvaté práti bhadrā́ya bhadrám

01.115.03a | bhadrā́ áśvā harítaḥ sū́riyasya
01.115.03b | citrā́ étagvā anumā́diyāsaḥ
01.115.03c | namasyánto divá ā́ pr̥ṣṭhám asthuḥ
01.115.03d | pári dyā́vāpr̥thivī́ yanti sadyáḥ

01.115.04a | tát sū́ryasya devatváṁ tán mahitvám
01.115.04b | madhyā́ kártor vítataṁ sáṁ jabhāra
01.115.04c | yadéd áyukta harítaḥ sadhásthād
01.115.04d | ā́d rā́trī vā́sas tanute simásmai

01.115.05a | tán mitrásya váruṇasyābhicákṣe
01.115.05b | sū́ryo rūpáṁ kr̥ṇute dyór upásthe
01.115.05c | anantám anyád rúśad asya pā́jaḥ
01.115.05d | kr̥ṣṇám anyád dharítaḥ sám bharanti

01.115.06a | adyā́ devā úditā sū́riyasya
01.115.06b | nír áṁhasaḥ pipr̥tā́ nír avadyā́t
01.115.06c | tán no mitró váruṇo māmahantām
01.115.06d | áditiḥ síndhuḥ pr̥thivī́ utá dyaúḥ

01.116.01a | nā́satyābhyām barhír iva prá vr̥ñje
01.116.01b | stómām̐ iyarmi abhríyeva vā́taḥ
01.116.01c | yā́v árbhagāya vimadā́ya jāyā́ṁ
01.116.01d | senājúvā niūhátū ráthena

01.116.02a | vīḷupátmabhir āśuhémabhir vā
01.116.02b | devā́nāṁ vā jūtíbhiḥ śā́śadānā
01.116.02c | tád rā́sabho nāsatiyā sahásram
01.116.02d | ājā́ yamásya pradháne jigāya

01.116.03a | túgro ha bhujyúm aśvinodameghé
01.116.03b | rayíṁ ná káś cin mamr̥vā́m̐ ávāhāḥ
01.116.03c | tám ūhathur naubhír ātmanvátībhir
01.116.03d | antarikṣaprúdbhir ápodakābhiḥ

01.116.04a | tisráḥ kṣápas trír áhātivrájadbhir
01.116.04b | nā́satyā bhujyúm ūhathuḥ pataṁgaíḥ
01.116.04c | samudrásya dhánvan ārdrásya pāré
01.116.04d | tribhī́ ráthaiḥ śatápadbhiḥ ṣáḷaśvaiḥ

01.116.05a | anārambhaṇé tád avīrayethām
01.116.05b | anāsthāné agrabhaṇé samudré
01.116.05c | yád aśvinā ūháthur bhujyúm ástaṁ
01.116.05d | śatā́ritrāṁ nā́vam ātasthivā́ṁsam

01.116.06a | yám aśvinā dadáthuḥ śvetám áśvam
01.116.06b | aghā́śuvāya śáśvad ít suastí
01.116.06c | tád vāṁ dātrám máhi kīrténiyam bhūt
01.116.06d | paidvó vājī́ sádam íd dhávyo aryáḥ

01.116.07a | yuváṁ narā stuvaté pajriyā́ya
01.116.07b | kakṣī́vate aradatam púraṁdhim
01.116.07c | kārotarā́c chaphā́d áśvasya vŕ̥ṣṇaḥ
01.116.07d | śatáṁ kumbhā́m̐ asiñcataṁ súrāyāḥ

01.116.08a | himénāgníṁ ghraṁsám avārayethām
01.116.08b | pitumátīm ū́rjam asmā adhattam
01.116.08c | r̥bī́se átrim aśvinā́vanītam
01.116.08d | ún ninyathuḥ sárvagaṇaṁ suastí

01.116.09a | párāvatáṁ nāsatiyānudethām
01.116.09b | uccā́budhnaṁ cakrathur jihmábāram
01.116.09c | kṣárann ā́po ná pāyánāya rāyé
01.116.09d | sahásrāya tŕ̥ṣyate gótamasya

01.116.10a | jujurúṣo nāsatiyotá vavrím
01.116.10b | prā́muñcataṁ drāpím iva cyávānāt
01.116.10c | prā́tirataṁ jahitásyā́yu@ dasrā
01.116.10d | ā́d ít pátim akr̥ṇutaṁ kanī́nām

01.116.11a | tád vāṁ narā śáṁsiyaṁ rā́dhiyaṁ ca
01.116.11b | abhiṣṭimán nāsatiyā várūtham
01.116.11c | yád vidvā́ṁsā nidhím ivā́pagūḷham
01.116.11d | úd darśatā́d ūpáthur vándanāya

01.116.12a | tád vāṁ narā sanáye dáṁsa ugrám
01.116.12b | āvíṣ kr̥ṇomi tanyatúr ná vr̥ṣṭím
01.116.12c | dadhyáṅ ha yán mádhu ātharvaṇó vām
01.116.12d | áśvasya śīrṣṇā́ prá yád īm uvā́ca

01.116.13a | ájohavīn nāsatiyā karā́ vām
01.116.13b | mahé yā́man purubhujā púraṁdhiḥ
01.116.13c | śrutáṁ tác chā́sur iva vadhrimatyā́
01.116.13d | híraṇyahastam aśvināv adattam

01.116.14a | āsnó vŕ̥kasya vártikām abhī́ke
01.116.14b | yuváṁ narā nāsatiyāmumuktam
01.116.14c | utó kavím purubhujā yuváṁ ha
01.116.14d | kŕ̥pamāṇam akr̥ṇutaṁ vicákṣe

01.116.15a | carítraṁ hí vér ivā́chedi parṇám
01.116.15b | ājā́ khelásya páritakmiyāyām
01.116.15c | sadyó jáṅghām ā́yasīṁ viśpálāyai
01.116.15d | dháne hité sártave práty adhattam

01.116.16a | śatám meṣā́n vr̥kíye cakṣadānám
01.116.16b | r̥jrā́śuvaṁ tám pitā́ndháṁ cakāra
01.116.16c | tásmā akṣī́ nāsatiyā vicákṣa
01.116.16d | ā́dhattaṁ dasrā bhiṣajāv anarván

01.116.17a | ā́ vāṁ ráthaṁ duhitā́ sū́riyasya
01.116.17b | kā́rṣmevātiṣṭhad árvatā jáyantī
01.116.17c | víśve devā́ ánv amanyanta hr̥dbhíḥ
01.116.17d | sám u śriyā́ nāsatiyā sacethe

01.116.18a | yád áyātaṁ dívodāsāya vartír
01.116.18b | bharádvājāya aśvinā háyantā
01.116.18c | revád uvāha sacanó rátho vāṁ
01.116.18d | vr̥ṣabháś ca śiṁśumā́raś ca yuktā́

01.116.19a | rayíṁ sukṣatráṁ suapatyám ā́yuḥ
01.116.19b | suvī́riyaṁ nāsatiyā váhantā
01.116.19c | ā́ jahnā́vīṁ sámanasópa vā́jais
01.116.19d | trír áhno bhāgáṁ dádhatīm ayātam

01.116.20a | páriviṣṭaṁ jāhuṣáṁ viśvátaḥ sīṁ
01.116.20b | sugébhir náktam ūhathū rájobhiḥ
01.116.20c | vibhindúnā nāsatiyā ráthena
01.116.20d | ví párvatām̐ ajarayū́y ayātam

01.116.21a | ékasyā vástor āvataṁ ráṇāya
01.116.21b | váśam aśvinā sanáye sahásrā
01.116.21c | nír ahataṁ duchúnā índravantā
01.116.21d | pr̥thuśrávaso vr̥ṣaṇāv árātīḥ

01.116.22a | śarásya cid ārcatkásyāvatā́d ā́
01.116.22b | nīcā́d uccā́ cakrathuḥ pā́tave vā́ḥ
01.116.22c | śayáve cin nāsatiyā śácībhir
01.116.22d | jásuraye staríyam pipyathur gā́m

01.116.23a | avasyaté stuvaté kr̥ṣṇiyā́ya
01.116.23b | r̥jūyaté nāsatiyā śácībhiḥ
01.116.23c | paśúṁ ná naṣṭám iva dárśanāya
01.116.23d | viṣṇāpúvaṁ dadathur víśvakāya

01.116.24a | dáśa rā́trīr áśivenā náva dyū́n
01.116.24b | ávanaddhaṁ śnathitám apsú antáḥ
01.116.24c | víprutaṁ rebhám udáni právr̥ktam
01.116.24d | ún ninyathuḥ sómam iva sruvéṇa

01.116.25a | prá vāṁ dáṁsāṁsi aśvināv avocam
01.116.25b | asyá pátiḥ syāṁ sugávaḥ suvī́raḥ
01.116.25c | utá páśyann aśnuván dīrghám ā́yur
01.116.25d | ástam ivéj jarimā́ṇaṁ jagamyām

01.117.01a | mádhvaḥ sómasya aśvinā mádāya
01.117.01b | pratnó hótā ̀ ā́ vivāsate vām
01.117.01c | barhíṣmatī ̀ rātír víśritā gī́r
01.117.01d | iṣā́ yātaṁ nāsatiyópa vā́jaiḥ

01.117.02a | yó vām aśvinā mánaso jávīyān
01.117.02b | ráthaḥ suáśvo víśa ājígāti
01.117.02c | yéna gáchathaḥ sukŕ̥to duroṇáṁ
01.117.02d | téna narā vartír asmábhya@ yātam

01.117.03a | ŕ̥ṣiṁ narāv áṁhasaḥ pā́ñcajanyam
01.117.03b | r̥bī́sād átrim muñcatho gaṇéna
01.117.03c | minántā dásyor áśivasya māyā́
01.117.03d | anupūrváṁ vr̥ṣaṇā codáyantā

01.117.04a | áśvaṁ ná gūḷhám aśvinā durévair
01.117.04b | ŕ̥ṣiṁ narā vr̥ṣaṇā rebhám apsú
01.117.04c | sáṁ táṁ riṇītho víprutaṁ dáṁsobhir
01.117.04d | ná vāṁ jūryanti pūrviyā́ kr̥tā́ni

01.117.05a | suṣupvā́ṁsaṁ ná nírr̥ter upásthe
01.117.05b | sū́ryaṁ ná dasrā támasi kṣiyántam
01.117.05c | śubhé rukmáṁ ná darśatáṁ níkhātam
01.117.05d | úd ūpathur aśvinā vándanāya

01.117.06a | tád vāṁ narā śáṁsiyam pajriyéṇa
01.117.06b | kakṣī́vatā nāsatiyā párijman
01.117.06c | śaphā́d áśvasya vājíno jánāya
01.117.06d | śatáṁ kumbhā́m̐ asiñcatam mádhūnām

01.117.07a | yuváṁ narā stuvaté kr̥ṣṇiyā́ya
01.117.07b | viṣṇāpúvaṁ dadathur víśvakāya
01.117.07c | ghóṣāyai cit pitr̥ṣáde duroṇé
01.117.07d | pátiṁ jū́ryantyā aśvināv adattam

01.117.08a | yuváṁ śyā́vāya rúśatīm adattam
01.117.08b | maháḥ kṣoṇásya aśvinā káṇvāya
01.117.08c | pravā́ciyaṁ tád vr̥ṣaṇā kr̥táṁ vāṁ
01.117.08d | yán nārṣadā́ya śrávo adhyádhattam

01.117.09a | purū́ várpāṁsi aśvinā dádhānā
01.117.09b | ní pedáva ūhathur āśúm áśvam
01.117.09c | sahasrasā́ṁ vājínam ápratītam
01.117.09d | ahihánaṁ śravasíyaṁ tárutram

01.117.10a | etā́ni vāṁ śravasíyā sudānū
01.117.10b | bráhmāṅgūṣáṁ sádanaṁ ródasīyoḥ
01.117.10c | yád vām pajrā́so aśvinā hávante
01.117.10d | yātám iṣā́ ca vidúṣe ca vā́jam

01.117.11a | sūnór mā́nena aśvinā gr̥ṇānā́
01.117.11b | vā́jaṁ víprāya bhuraṇā rádantā
01.117.11c | agástiye bráhmaṇā vāvr̥dhānā́
01.117.11d | sáṁ viśpálāṁ nāsatiyāriṇītam

01.117.12a | kúha yā́ntā suṣṭutíṁ kāviyásya
01.117.12b | dívo napātā vr̥ṣaṇā śayutrā́
01.117.12c | híraṇyasyeva kaláśaṁ níkhātam
01.117.12d | úd ūpathur daśamé aśvinā́han

01.117.13a | yuváṁ cyávānam aśvinā járantam
01.117.13b | púnar yúvānaṁ cakrathuḥ śácībhiḥ
01.117.13c | yuvó ráthaṁ duhitā́ sū́riyasya
01.117.13d | sahá śriyā́ nāsatiyāvr̥ṇīta

01.117.14a | yuváṁ túgrāya pūrviyébhir évaiḥ
01.117.14b | punarmanyā́v abhavataṁ yuvānā
01.117.14c | yuvám bhujyúm árṇaso níḥ samudrā́d
01.117.14d | víbhir ūhathur r̥jarébhir áśvaiḥ

01.117.15a | ájohavīd aśvinā taugriyó vām
01.117.15b | próḷhaḥ samudrám avyathír jaganvā́n
01.117.15c | níṣ ṭám ūhathuḥ suyújā ráthena
01.117.15d | mánojavasā vr̥ṣaṇā suastí

01.117.16a | ájohavīd aśvinā vártikā vām
01.117.16b | āsnó yát sīm ámuñcataṁ vŕ̥kasya
01.117.16c | ví jayúṣā yayathuḥ sā́nu ádrer
01.117.16d | jātáṁ viṣvā́co ahataṁ viṣéṇa

01.117.17a | śatám meṣā́n vr̥kíye māmahānáṁ
01.117.17b | támaḥ práṇītam áśivena pitrā́
01.117.17c | ā́kṣī́ r̥jrā́śve aśvināv adhattaṁ
01.117.17d | jyótir andhā́ya cakrathur vicákṣe

01.117.18a | śunám andhā́ya bháram ahvayat sā́
01.117.18b | vr̥kī́r aśvinā vr̥ṣaṇā náréti
01.117.18c | jāráḥ kanī́na iva cakṣadāná
01.117.18d | r̥jrā́śuvaḥ śatám ékaṁ ca meṣā́n

01.117.19a | mahī́ vām ūtír aśvinā mayobhū́r
01.117.19b | utá srāmáṁ dhiṣṇiyā sáṁ riṇīthaḥ
01.117.19c | áthā yuvā́m íd ahvayat púraṁdhir
01.117.19d | ā́gachataṁ sīṁ vr̥ṣaṇāv ávobhiḥ

01.117.20a | ádhenuṁ dasrā staríyaṁ víṣaktām
01.117.20b | ápinvataṁ śayáve aśvinā gā́m
01.117.20c | yuváṁ śácībhir vimadā́ya jāyā́ṁ
01.117.20d | ní ūhathuḥ purumitrásya yóṣām

01.117.21a | yávaṁ vŕ̥keṇa aśvinā vápantā
01.117.21b | íṣaṁ duhántā mánuṣāya dasrā
01.117.21c | abhí dásyum bákureṇā dhámantā
01.117.21d | urú jyótiś cakrathur ā́riyāya

01.117.22a | ātharvaṇā́ya aśvinā dadhīce
01.117.22b | áśviyaṁ śíraḥ práti airayatam
01.117.22c | sá vām mádhu ̀ prá vocad r̥tāyán
01.117.22d | tvāṣṭráṁ yád dasrāv apikakṣíyaṁ vām

01.117.23a | sádā kavī sumatím ā́ cake vāṁ
01.117.23b | víśvā dhíyo aśvinā prā́vatam me
01.117.23c | asmé rayíṁ nāsatiyā br̥hántam
01.117.23d | apatyasā́caṁ śrútiyaṁ rarāthām

01.117.24a | híraṇyahastam aśvinā rárāṇā
01.117.24b | putráṁ narā vadhrimatyā́ adattam
01.117.24c | trídhā ha śyā́vam aśvinā víkastam
01.117.24d | új jīvása airayataṁ sudānū

01.117.25a | etā́ni vām aśvinā vīríyāṇi
01.117.25b | prá pūrviyā́ṇi āyávo avocan
01.117.25c | bráhma kr̥ṇvánto vr̥ṣaṇā yuvábhyāṁ
01.117.25d | suvī́rāso vidátham ā́ vadema

01.118.01a | ā́ vāṁ rátho aśvinā śyenápatvā
01.118.01b | sumr̥r̥ḷīkáḥ+ suávām̐ yātu arvā́ṅ
01.118.01c | yó mártiyasya mánaso jávīyān
01.118.01d | trivandhuró vr̥ṣaṇā vā́taraṁhāḥ

01.118.02a | trivandhuréṇa trivŕ̥tā ráthena
01.118.02b | *tricakréṇa suvŕ̥tā yātam arvā́k
01.118.02c | pínvataṁ gā́ jínvatam árvato no
01.118.02d | vardháyatam aśvinā vīrám asmé

01.118.03a | pravádyāmanā suvŕ̥tā ráthena
01.118.03b | dásrāv imáṁ śr̥ṇutaṁ ślókam ádreḥ
01.118.03c | kím aṅgá vām práty ávartiṁ gámiṣṭhā
01.118.03d | āhúr víprāso aśvinā purājā́ḥ

01.118.04a | ā́ vāṁ śyenā́so aśvinā vahantu
01.118.04b | ráthe yuktā́sa āśávaḥ pataṁgā́ḥ
01.118.04c | yé aptúro diviyā́so ná gŕ̥dhrā
01.118.04d | abhí práyo nāsatiyā váhanti

01.118.05a | ā́ vāṁ ráthaṁ yuvatís tiṣṭhad átra
01.118.05b | juṣṭvī́ narā duhitā́ sū́riyasya
01.118.05c | pári vām áśvā vápuṣaḥ pataṁgā́
01.118.05d | váyo vahantu aruṣā́ abhī́ke

01.118.06a | úd vándanam airataṁ daṁsánābhir
01.118.06b | úd rebháṁ dasrā vr̥ṣaṇā śácībhiḥ
01.118.06c | níṣ ṭaugriyám pārayathaḥ samudrā́t
01.118.06d | púnaś cyávānaṁ cakrathur yúvānam

01.118.07a | yuvám átrayé 'vanītāya taptám
01.118.07b | ū́rjam omā́nam aśvināv adhattam
01.118.07c | yuváṁ káṇvāyā́piriptāya cákṣuḥ
01.118.07d | práty adhattaṁ suṣṭutíṁ jujuṣāṇā́

01.118.08a | yuváṁ dhenúṁ śayáve nādhitā́ya
01.118.08b | ápinvatam aśvinā pūrviyā́ya
01.118.08c | ámuñcataṁ vártikām áṁhaso níḥ
01.118.08d | práti jáṅghāṁ viśpálāyā adhattam

01.118.09a | yuváṁ śvetám pedáva índrajūtam
01.118.09b | ahihánam aśvinādattam áśvam
01.118.09c | johū́tram aryó abhíbhūtim ugráṁ
01.118.09d | sahasrasā́ṁ vŕ̥ṣaṇaṁ vīḍúaṅgam

01.118.10a | tā́ vāṁ narā sú ávase sujātā́
01.118.10b | hávāmahe aśvinā nā́dhamānāḥ
01.118.10c | ā́ na úpa vásumatā ráthena
01.118.10d | gíro juṣāṇā́ suvitā́ya yātam

01.118.11a | ā́ śyenásya jávasā nū́tanena
01.118.11b | asmé yātaṁ nāsatiyā sajóṣāḥ
01.118.11c | háve hí vām aśvinā rātáhavyaḥ
01.118.11d | śaśvattamā́yā uṣáso víuṣṭau

01.119.01a | ā́ vāṁ rátham purumāyám manojúvaṁ
01.119.01b | jīrā́śuvaṁ yajñíyaṁ jīváse huve
01.119.01c | sahásraketuṁ vanínaṁ śatádvasuṁ
01.119.01d | śruṣṭīvā́naṁ varivodhā́m abhí práyaḥ

01.119.02a | ūrdhvā́ dhītíḥ práti asya práyāmani
01.119.02b | ádhāyi śásman sám ayanta ā́ díśaḥ
01.119.02c | svádāmi gharmám práti yanti ūtáya
01.119.02d | ā́ vām ūrjā́nī rátham aśvināruhat

01.119.03a | sáṁ yán mitháḥ paspr̥dhānā́so ágmata
01.119.03b | śubhé makhā́ ámitā jāyávo ráṇe
01.119.03c | yuvór áha pravaṇé cekite rátho
01.119.03d | yád aśvinā váhathaḥ sūrím ā́ váram

01.119.04a | yuvám bhujyúm bhurámāṇaṁ víbhir gatáṁ
01.119.04b | sváyuktibhir niváhantā pitŕ̥bhya ā́
01.119.04c | yāsiṣṭáṁ vartír vr̥ṣaṇā vijeníyaṁ
01.119.04d | dívodāsāya máhi ceti vām ávaḥ

01.119.05a | yuvór aśvinā vápuṣe yuvāyújaṁ
01.119.05b | ráthaṁ vā́ṇī yematur asya śárdhiyam
01.119.05c | ā́ vām patitváṁ sakhiyā́ya jagmúṣī
01.119.05d | yóṣāvr̥ṇīta jéniyā yuvā́m pátī

01.119.06a | yuváṁ rebhám páriṣūter uruṣyatho
01.119.06b | hiména gharmám páritaptam átraye
01.119.06c | yuváṁ śayór avasám pipyathur gávi
01.119.06d | prá dīrghéṇa vándanas tāri ā́yuṣā

01.119.07a | yuváṁ vándanaṁ nírr̥taṁ jaraṇyáyā
01.119.07b | ráthaṁ ná dasrā karaṇā́ sám invathaḥ
01.119.07c | kṣétrād ā́ vípraṁ janatho vipanyáyā
01.119.07d | prá vām átra vidhaté daṁsánā bhuvat

01.119.08a | ágachataṁ kŕ̥pamāṇam parāváti
01.119.08b | pitúḥ suvásya tyájasā níbādhitam
01.119.08c | súvarvatīr itá ūtī́r yuvór áha
01.119.08d | citrā́ abhī́ke abhavann abhíṣṭayaḥ

01.119.09a | utá syā́ vām mádhuman mákṣikārapan
01.119.09b | máde sómasya auśijó huvanyati
01.119.09c | yuváṁ dadhīcó mána ā́ vivāsatho
01.119.09d | áthā śíraḥ práti vām áśviyaṁ vadat

01.119.10a | yuvám pedáve puruvā́ram aśvinā
01.119.10b | spr̥dhā́ṁ śvetáṁ tarutā́raṁ duvasyathaḥ
01.119.10c | śáryair abhídyum pŕ̥tanāsu duṣṭáraṁ
01.119.10d | carkŕ̥tyam índram iva carṣaṇīsáham

01.120.01a | kā́ rādhad dhótrāśvinā vāṁ
01.120.01b | kó vāṁ jóṣa ubháyoḥ
01.120.01c | kathā́ vidhāty ápracetāḥ

01.120.02a | vidvā́ṁsāv íd dúraḥ pr̥ched
01.120.02b | ávidvān itthā́ áparo acetā́ḥ
01.120.02c | nū́ cin nú márte ákrau

01.120.03a | tā́ vidvā́ṁsā havāmahe vāṁ
01.120.03b | tā́ no vidvā́ṁsā mánma vocetam adyá
01.120.03c | prā́rcad dáyamāno yuvā́kuḥ

01.120.04a | ví pr̥chāmi pākíyā ná devā́n
01.120.04b | váṣaṭkr̥tasya adbhutásya dasrā
01.120.04c | pātáṁ ca sáhyaso yuváṁ ca rábhyaso naḥ

01.120.05a | prá yā́ ghóṣe bhŕ̥gavāṇe ná śóbhe
01.120.05b | yáyā vācā́ yájati pajriyó vām
01.120.05c | praíṣayúr ná vidvā́n

01.120.06a | śrutáṁ gāyatráṁ tákavānasya
01.120.06b | aháṁ cid dhí rirébhāśvinā vām
01.120.06c | ā́ akṣī́ śubhas patī dán

01.120.07a | yuváṁ hí ā́stam mahó rán
01.120.07b | yuváṁ vā yán nirátataṁsatam
01.120.07c | tā́ no vasū sugopā́ siyātam
01.120.07d | pātáṁ no vŕ̥kād aghāyóḥ

01.120.08a | mā́ kásmai dhātam abhy a\mitríṇe no
01.120.08b | mā́kútrā no gr̥hébhyo dhenávo guḥ
01.120.08c | stanābhújo áśiśvīḥ

01.120.09a | duhīyán mitrádhitaye yuvā́ku
01.120.09b | rāyé ca no mimītáṁ vā́javatyai
01.120.09c | iṣé ca no mimītaṁ dhenumátyai

01.120.10a | aśvínor asanaṁ rátham
01.120.10b | anaśváṁ vājínīvatoḥ
01.120.10c | ténāhám bhū́ri cākana

01.120.11a | ayáṁ samaha mā tanu
01.120.11b | ūhyā́te jánām̐ ánu
01.120.11c | somapéyaṁ sukhó ráthaḥ

01.120.12a | ádha svápnasya nír vide
01.120.12b | ábhuñjataś ca revátaḥ
01.120.12c | ubhā́ tā́ básri naśyataḥ

01.121.01a | kád itthā́ nr̥ŕ̥m̐ḥ pā́taraṁ+ devayatā́ṁ
01.121.01b | śrávad gíro áṅgirasāṁ turaṇyán
01.121.01c | prá yád ā́naḍ víśa ā́ harmiyásya
01.121.01d | urú kraṁsate adhvaré yájatraḥ

01.121.02a | stámbhīd dha dyā́ṁ sá dharúṇam pruṣāyad
01.121.02b | r̥bhúr vā́jāya dráviṇaṁ náro góḥ
01.121.02c | ánu svajā́m mahiṣáś cakṣata vrā́m
01.121.02d | ménām áśvasya pári mātáraṁ góḥ

01.121.03a | nákṣad dhávam aruṇī́ḥ pūrviyáṁ rā́ṭ
01.121.03b | turó viśā́m áṅgirasām ánu dyū́n
01.121.03c | tákṣad vájraṁ níyutaṁ tastámbhad dyā́ṁ
01.121.03d | cátuṣpade náriyāya dvipā́de

01.121.04a | asyá máde svaríyaṁ dā r̥tā́ya
01.121.04b | ápīvr̥tam usríyāṇām ánīkam
01.121.04c | yád dha prasárge trikakúṁ nivártad
01.121.04d | ápa drúho mā́nuṣasya dúro vaḥ

01.121.05a | túbhyam páyo yát pitárāv ánītāṁ
01.121.05b | rā́dhaḥ surétas turáṇe bhuraṇyū́
01.121.05c | śúci yát te ̀ rékṇa ā́yajanta
01.121.05d | sabardúghāyāḥ páya usríyāyāḥ

01.121.06a | ádha prá jajñe taráṇir mamattu
01.121.06b | prá roci asyā́ uṣáso ná sū́raḥ
01.121.06c | índur yébhir ̀ ā́ṣṭa svéduhavyaiḥ
01.121.06d | sruvéṇa siñcáñ jaráṇābhí dhā́ma

01.121.07a | suidhmā́ yád vanádhitir apasyā́t
01.121.07b | sū́ro adhvaré pári ródhanā góḥ
01.121.07c | yád dha prabhā́si kŕ̥tviyām̐ ánu dyū́n
01.121.07d | ánarviśe paśuíṣe turā́ya

01.121.08a | aṣṭā́ mahó divá ā́do hárīhá@
01.121.08b | dyumnāsā́ham abhí yodhāná útsam
01.121.08c | háriṁ yát te mandínaṁ dukṣán vr̥dhé
01.121.08d | górabhasam ádribhir vaatā́pyam

01.121.09a | tuvám āyasám práti vartayo gór
01.121.09b | divó áśmānam úpanītam ŕ̥bhvā
01.121.09c | kútsāya yátra puruhūta vanváñ
01.121.09d | chúṣṇam anantaíḥ pariyā́si vadhaíḥ

01.121.10a | purā́ yát sū́ras támaso ápītes
01.121.10b | tám adrivaḥ phaligáṁ hetím asya
01.121.10c | śúṣṇasya cit párihitaṁ yád ójo
01.121.10d | divás pári súgrathitaṁ tád ā́daḥ

01.121.11a | ánu tvā mahī́ pā́jasī acakré
01.121.11b | dyā́vākṣā́mā madatām indra kárman
01.121.11c | tuváṁ vr̥trám āśáyānaṁ sirā́su
01.121.11d | mahó vájreṇa siṣvapo varā́hum

01.121.12a | tuvám indra náriyo yā́m̐ ávo nr̥ŕ̥n
01.121.12b | tíṣṭhā vā́tasya suyújo váhiṣṭhān
01.121.12c | yáṁ te kāvyá uśánā mandínaṁ dā́d
01.121.12d | vr̥traháṇam pā́ryaṁ tatakṣa vájram

01.121.13a | tuváṁ sū́ro haríto rāmayo nr̥ŕ̥n
01.121.13b | bhárac cakrám étaśo nā́yám indra
01.121.13c | prā́sya pāráṁ navatíṁ nāvíyānām
01.121.13d | ápi kartám avartayo áyajyūn

01.121.14a | tuváṁ no asyā́ indra durháṇāyāḥ
01.121.14b | pāhí vajrivo duritā́d abhī́ke
01.121.14c | prá no vā́jān rathíyo áśvabudhyān
01.121.14d | iṣé yandhi śrávase sūnŕ̥tāyai

01.121.15a | mā́ sā́ te asmát sumatír ví dasad
01.121.15b | vā́japramahaḥ sám íṣo varanta
01.121.15c | ā́ no bhaja maghavan góṣu aryó
01.121.15d | máṁhiṣṭhās te sadhamā́daḥ siyāma

01.122.01a | prá vaḥ páantaṁ raghumanyavó 'ndho
01.122.01b | yajñáṁ rudrā́ya mīḷhúṣe bharadhvam
01.122.01c | divó astoṣi ásurasya vīraír
01.122.01d | iṣudhyéva marúto ródasīyoḥ

01.122.02a | pátnīva pūrváhūtiṁ vāvr̥dhádhyā
01.122.02b | uṣā́sānáktā purudhā́ vídāne
01.122.02c | starī́r ná átkaṁ víutaṁ vásānā
01.122.02d | sū́ryasya śriyā́ sudŕ̥śī híraṇyaiḥ

01.122.03a | mamáttu naḥ ̀ párijmā vasarhā́
01.122.03b | mamáttu vā́to apáaṁ vŕ̥ṣaṇvān
01.122.03c | śiśītám indrāparvatā yuváṁ nas
01.122.03d | tán no víśve varivasyantu devā́ḥ

01.122.04a | utá tyā́ me yaśásā śvetanā́yai
01.122.04b | viyántā pā́ntā auśijó huvádhyai
01.122.04c | prá vo nápātam apáaṁ kr̥ṇudhvam
01.122.04d | prá mātárā ̀ rāspinásya āyóḥ

01.122.05a | ā́ vo ruvaṇyúm auśijó huvádhyai
01.122.05b | ghóṣeva śáṁsam árjunasya náṁśe
01.122.05c | prá vaḥ pūṣṇé dāvána ā́m̐
01.122.05d | áchā voceya vasútātim agnéḥ

01.122.06a | śrutám me mitrāvaruṇā hávemā́
01.122.06b | utá śrutaṁ sádane viśvátaḥ sīm
01.122.06c | śrótu naḥ ̀ śróturātiḥ suśrótuḥ
01.122.06d | sukṣétrā síndhur adbhíḥ

01.122.07a | stuṣé sā́ vāṁ varuṇa mitra rātír
01.122.07b | gávāṁ śatā́ pr̥kṣáyāmeṣu pajré
01.122.07c | śrutárathe priyárathe dádhānāḥ
01.122.07d | sadyáḥ puṣṭíṁ nirundhānā́so agman

01.122.08a | asyá stuṣe máhimaghasya rā́dhaḥ
01.122.08b | sácā sanema náhuṣaḥ suvī́rāḥ
01.122.08c | jáno yáḥ pajrébhiyo vājínīvān
01.122.08d | áśvāvato rathíno máhya@ sūríḥ

01.122.09a | jáno yó mitrāvaruṇāv abhidhrúg
01.122.09b | apó ná vāṁ sunóti akṣṇayādhrúk
01.122.09c | svayáṁ sá yákṣmaṁ hŕ̥daye ní dhatta
01.122.09d | ā́pa yád īṁ hótarābhir r̥tā́vā

01.122.10a | sá vrā́dhato náhuṣo dáṁsujūtaḥ
01.122.10b | śárdhastaro naráaṁ gūrtáśravāḥ
01.122.10c | vísr̥ṣṭarātir yāti bāḷhasŕ̥tvā
01.122.10d | víśvāsu pr̥tsú sádam íc chaaraḥ

01.122.11a | ádha gmántā náhuṣo hávaṁ sūréḥ
01.122.11b | śrótā rājāno amŕ̥tasya mandrāḥ
01.122.11c | nabhojúvo yán niravásya rā́dhaḥ
01.122.11d | práśastaye mahinā́ ráthavate

01.122.12a | etáṁ śárdhaṁ ̀ dhāma yásya sūrér
01.122.12b | íty avocan dáśatayasya náṁśe
01.122.12c | dyumnā́ni yéṣu vasútātī rārán
01.122.12d | víśve sanvantu prabhr̥théṣu vā́jam

01.122.13a | mándāmahe dáśatayasya dhāsér
01.122.13b | dvír yát páñca bíbhrato yánti ánnā
01.122.13c | kím iṣṭā́śuva iṣṭáraśmir etá
01.122.13d | īśānā́sas táruṣa r̥ñjate nr̥ŕ̥n

01.122.14a | híraṇyakarṇam maṇigrīvam árṇas
01.122.14b | tán no víśve varivasyantu devā́ḥ
01.122.14c | aryó gíraḥ sadyá ā́ jagmúṣīr ā́
01.122.14d | usrā́ś cākantu ubháyeṣu asmé

01.122.15a | catvā́ro mā maśarśā́rasya śíśvas
01.122.15b | tráyo rā́jña ā́yavasasya jiṣṇóḥ
01.122.15c | rátho vām mitrāvaruṇā dīrghā́psāḥ
01.122.15d | syū́magabhastiḥ suúro ná adyaut

01.123.01a | pr̥thū́ rátho dákṣiṇāyā ayoji
01.123.01b | aínaṁ devā́so amŕ̥tāso asthuḥ
01.123.01c | kr̥ṣṇā́d úd asthād aríyā víhāyāś
01.123.01d | cíkitsantī mā́nuṣāya kṣáyāya

01.123.02a | pū́rvā víśvasmād bhúvanād abodhi
01.123.02b | jáyantī vā́jam br̥hatī́ sánutrī
01.123.02c | uccā́ ví akhyad yuvatíḥ punarbhū́r
01.123.02d | óṣā́ agan prathamā́ pūrváhūtau

01.123.03a | yád adyá bhāgáṁ vibhájāsi nŕ̥bhya
01.123.03b | úṣo devi martiyatrā́ sujāte
01.123.03c | devó no átra savitā́ dámūnā
01.123.03d | ánāgaso vocati sū́riyāya

01.123.04a | gr̥háṁ-gr̥ham ahanā́ yāti áchā
01.123.04b | divé-dive ádhi nā́mā dádhānā
01.123.04c | síṣāsantī dyotanā́ śáśvad ā́gād
01.123.04d | ágram-agram íd bhajate vásūnām

01.123.05a | bhágasya svásā váruṇasya jāmír
01.123.05b | úṣaḥ sūnr̥te prathamā́ jarasva
01.123.05c | paścā́ sá daghyā yó aghásya dhātā́
01.123.05d | jáyema táṁ dákṣiṇayā ráthena

01.123.06a | úd īratāṁ sūnŕ̥tā út púraṁdhīr
01.123.06b | úd agnáyaḥ śuśucānā́so asthuḥ
01.123.06c | spārhā́ vásūni támasā́pagūḷhā
01.123.06d | āvíṣ kr̥ṇvanti uṣáso vibhātī́ḥ

01.123.07a | ápānyád éti abhí anyád eti
01.123.07b | víṣurūpe áhanī sáṁ carete
01.123.07c | parikṣítos támo anyā́ gúhākar
01.123.07d | ádyaud uṣā́ḥ śóśucatā ráthena

01.123.08a | sadŕ̥śīr adyá sadŕ̥śīr íd u śvó
01.123.08b | dīrgháṁ sacante váruṇasya dhā́ma
01.123.08c | anavadyā́s triṁśátaṁ yójanāni
01.123.08d | ékaikā krátum pári yanti sadyáḥ

01.123.09a | jānatī́ áhnaḥ prathamásya nā́ma
01.123.09b | śukrā́ kr̥ṣṇā́d ajaniṣṭa śvitīcī́
01.123.09c | r̥tásya yóṣā ná mināti dhā́ma
01.123.09d | áhar-ahar niṣkr̥tám ācárantī

01.123.10a | kaníyeva tanúvā śā́śadānām̐
01.123.10b | éṣi devi devám íyakṣamāṇam
01.123.10c | saṁsmáyamānā yuvatíḥ purástād
01.123.10d | āvír vákṣāṁsi kr̥ṇuṣe vibhātī́

01.123.11a | susaṁkāśā́ mātŕ̥mr̥ṣṭeva yóṣā
01.123.11b | āvís tanúvaṁ kr̥ṇuṣe dr̥śé kám
01.123.11c | bhadrā́ tvám uṣo vitaráṁ ví ucha
01.123.11d | ná tát te anyā́ uṣáso naśanta

01.123.12a | áśvāvatīr gómatīr viśvávārā
01.123.12b | yátamānā raśmíbhiḥ sū́riyasya
01.123.12c | párā ca yánti púnar ā́ ca yanti
01.123.12d | bhadrā́ nā́ma váhamānā uṣā́saḥ

01.123.13a | r̥tásya raśmím anuyáchamānā
01.123.13b | bhadrám-bhadraṁ krátum asmā́su dhehi
01.123.13c | úṣo no adyá suhávā ví ucha
01.123.13d | asmā́su rā́yo maghávatsu ca syuḥ

01.124.01a | uṣā́ uchántī samidhāné agnā́
01.124.01b | udyán sū́rya urviyā́ jyótir aśret
01.124.01c | devó no átra savitā́ nú ártham
01.124.01d | prā́sāvīd dvipát prá cátuṣpad ityaí

01.124.02a | áminatī daíviyāni vratā́ni
01.124.02b | praminatī́ manuṣíyā yugā́ni
01.124.02c | īyúṣīṇām upamā́ śáśvatīnām
01.124.02d | āyatīnā́m prathamóṣā́ ví adyaut

01.124.03a | eṣā́ divó duhitā́ práty adarśi
01.124.03b | jyótir vásānā samanā́ purástāt
01.124.03c | r̥tásya pánthām ánu eti sādhú
01.124.03d | prajānatī́va ná díśo mināti

01.124.04a | úpo adarśi śundhyúvo ná vákṣo
01.124.04b | nodhā́ ivāvír akr̥ta priyā́ṇi
01.124.04c | admasán ná sasató bodháyantī
01.124.04d | śaśvattamā́gāt púnar eyúṣīṇām

01.124.05a | pū́rve árdhe rájaso aptiyásya
01.124.05b | gávāṁ jánitrī akr̥ta prá ketúm
01.124.05c | ví u prathate vitaráṁ várīya
01.124.05d | óbhā́ pr̥ṇántī pitarór+ upásthā

01.124.06a | evéd eṣā́ purutámā dr̥śé káṁ
01.124.06b | nā́jāmiṁ ná pári vr̥ṇakti jāmím
01.124.06c | arepásā tanúvā śā́śadānā
01.124.06d | nā́rbhād ī́ṣate ná mahó vibhātī́

01.124.07a | abhrātéva puṁsá eti pratīcī́
01.124.07b | gartārúg iva sanáye dhánānām
01.124.07c | jāyéva pátya uśatī́ suvā́sā
01.124.07d | uṣā́ hasréva ní riṇīte ápsaḥ

01.124.08a | svásā svásre jyā́yasyai yónim āraig
01.124.08b | ápaiti asyāḥ praticákṣiyeva
01.124.08c | viuchántī raśmíbhiḥ sū́riyasya
01.124.08d | añjí aṅkte samanagā́ iva vrā́ḥ

01.124.09a | āsā́m pū́rvāsām áhasu svásr̥r̥ṇām
01.124.09b | áparā pū́rvām abhí eti paścā́t
01.124.09c | tā́ḥ pratnaván návyasīr nūnám asmé
01.124.09d | revád uchantu sudínā uṣā́saḥ

01.124.10a | prá bodhayoṣaḥ pr̥ṇató maghoni
01.124.10b | ábudhyamānāḥ paṇáyaḥ sasantu
01.124.10c | revád ucha maghávadbhyo maghoni
01.124.10d | revát stotré sūnr̥te jāráyantī

01.124.11a | áveyám aśvaid yuvatíḥ purástād
01.124.11b | yuṅkté gávām aruṇā́nām ánīkam
01.124.11c | ví nūnám uchād ásati prá ketúr
01.124.11d | gr̥háṁ-gr̥ham úpa tiṣṭhāte agníḥ

01.124.12a | út te váyaś cid vasatér apaptan
01.124.12b | náraś ca yé pitubhā́jo víuṣṭau
01.124.12c | amā́ saté vahasi bhū́ri vāmám
01.124.12d | úṣo devi dāśúṣe mártiyāya

01.124.13a | ástoḍhuvaṁ stomiyā bráhmaṇā me
01.124.13b | ávīvr̥dhadhvam uśatī́r uṣāsaḥ
01.124.13c | yuṣmā́kaṁ devīr ávasā sanema
01.124.13d | sahasríṇaṁ ca śatínaṁ ca vā́jam

01.125.01a | prātā́ rátnam prātarítvā dadhāti
01.125.01b | táṁ cikitvā́n pratigŕ̥hyā ní dhatte
01.125.01c | téna prajā́ṁ vardháyamāna ā́yū
01.125.01d | rāyás póṣeṇa sacate suvī́raḥ

01.125.02a | sugúr asat suhiraṇyáḥ suáśvo
01.125.02b | br̥hád asmai váya índro dadhāti
01.125.02c | yás tvāyántaṁ vásunā prātaritvo
01.125.02d | mukṣī́jayeva pádim utsinā́ti

01.125.03a | ā́yam adyá sukŕ̥tam prātár ichánn
01.125.03b | iṣṭéḥ putráṁ vásumatā ráthena
01.125.03c | aṁśóḥ sutám pāyaya matsarásya
01.125.03d | kṣayádvīraṁ vardhaya sūnŕ̥tābhiḥ

01.125.04a | úpa kṣaranti síndhavo mayobhúva
01.125.04b | ījānáṁ ca yakṣyámāṇaṁ ca dhenávaḥ
01.125.04c | pr̥ṇántaṁ ca pápuriṁ ca śravasyávo
01.125.04d | ghr̥tásya dhā́rā úpa yanti viśvátaḥ

01.125.05a | nā́kasya pr̥ṣṭhé ádhi tiṣṭhati śritó
01.125.05b | yáḥ pr̥ṇā́ti sá ha devéṣu gachati
01.125.05c | tásmā ā́po ghr̥tám arṣanti síndhavas
01.125.05d | tásmā iyáṁ dákṣiṇā pinvate sádā

01.125.06a | dákṣiṇāvatām íd imā́ni citrā́
01.125.06b | dákṣiṇāvatāṁ diví sū́riyāsaḥ
01.125.06c | dákṣiṇāvanto amŕ̥tam bhajante
01.125.06d | dákṣiṇāvantaḥ prá tiranta ā́yuḥ

01.125.07a | mā́ pr̥ṇánto dúritam éna ā́ran
01.125.07b | mā́ jāriṣuḥ sūráyaḥ suvratā́saḥ
01.125.07c | anyás téṣām paridhír astu káś cid
01.125.07d | ápr̥ṇantam abhí sáṁ yantu śókāḥ

01.126.01a | ámandān stómān prá bhare manīṣā́
01.126.01b | síndhāv ádhi kṣiyató bhāviyásya
01.126.01c | yó me sahásram ámimīta savā́n
01.126.01d | atū́rto rā́jā śráva ichámānaḥ

01.126.02a | śatáṁ rā́jño nā́dhamānasya niṣkā́ñ
01.126.02b | chatám áśvān práyatān sadyá ā́dam
01.126.02c | śatáṁ kakṣī́vām̐ ásurasya gónāṁ
01.126.02d | diví śrávo ajáram ā́ tatāna

01.126.03a | úpa mā śyāvā́ḥ svanáyena dattā́
01.126.03b | vadhū́manto dáśa ráthāso asthuḥ
01.126.03c | ṣaṣṭíḥ sahásram ánu gávyam ā́gāt
01.126.03d | sánat kakṣī́vām̐ abhipitvé áhnām

01.126.04a | catvāriṁśád dáśarathasya śóṇāḥ
01.126.04b | *sahásrasyā́gre śráyaṇiṁ+ nayanti
01.126.04c | madacyútaḥ kr̥śanā́vato átyān
01.126.04d | kakṣī́vanta úd amr̥kṣanta pajrā́ḥ

01.126.05a | pū́rvām ánu práyatim ā́ dade vas
01.126.05b | trī́n yuktā́m̐ aṣṭā́v arídhāyaso gā́ḥ
01.126.05c | subándhavo yé viśíyā iva vrā́
01.126.05d | ánasvantaḥ śráva aíṣanta pajrā́ḥ

01.126.06a | ā́gadhitā párigadhitā
01.126.06b | yā́ kaśīkéva jáṅgahe
01.126.06c | dádāti máhya@ yā́durī
01.126.06d | yā́śūnām bhojíyā śatā́

01.126.07a | úpopa me párā mr̥śa
01.126.07b | mā́ me dabhrā́ṇi manyathāḥ
01.126.07c | sárvāhám asmi romaśā́
01.126.07d | gandhā́rīṇām ivāvikā́

01.127.01a | agníṁ hótāram manye dā́suvantaṁ
01.127.01b | vásuṁ sūnúṁ sáhaso jātávedasaṁ
01.127.01c | vípraṁ ná jātávedasam
01.127.01d | yá ūrdhváyā suadhvaró
01.127.01e | devó devā́ciyā kr̥pā́
01.127.01f | ghr̥tásya víbhrāṣṭim ánu vaṣṭi śocíṣā
01.127.01g | ājúhvānasya sarpíṣaḥ

01.127.02a | yájiṣṭhaṁ tvā yájamānā huvema
01.127.02b | jyáyiṣṭham+ áṅgirasāṁ vipra mánmabhir
01.127.02c | víprebhiḥ śukra mánmabhiḥ
01.127.02d | párijmānam iva dyáaṁ
01.127.02e | hótāraṁ carṣaṇīnáam
01.127.02f | śocíṣkeśaṁ vŕ̥ṣaṇaṁ yám imā́ víśaḥ
01.127.02g | prā́vantu jūtáye víśaḥ

01.127.03a | sá hí purū́ cid ójasā virúkmatā
01.127.03b | dī́diyāno ̀ bhávati druhaṁtaráḥ
01.127.03c | paraśúr ná druhaṁtaráḥ
01.127.03d | vīḷú cid yásya sámr̥tau
01.127.03e | śrúvad váneva yát sthirám
01.127.03f | niḥṣáhamāṇo yamate ná ayate
01.127.03g | dhanvāsáhā ná ayate

01.127.04a | *dr̥r̥ḷhā́+ cid asmā ánu dur yáthā vidé
01.127.04b | téjiṣṭhābhir aráṇibhir dāṣṭi ávase
01.127.04c | agnáye dāṣṭi ávase
01.127.04d | prá yáḥ purū́ṇi gā́hate
01.127.04e | tákṣad váneva śocíṣā
01.127.04f | sthirā́ cid ánnā ní riṇāti ójasā
01.127.04g | ní sthirā́ṇi cid ójasā

01.127.05a | tám asya pr̥kṣám úparāsu dhīmahi
01.127.05b | náktaṁ yáḥ sudárśataro dívātarād
01.127.05c | áprāyuṣe dívātarāt
01.127.05d | ā́d asyā́yur grábhaṇavad
01.127.05e | vīḷú śárma ná sūnáve
01.127.05f | bhaktám ábhaktam ávo vyánto ajárā
01.127.05g | agnáyo vyánto ajárāḥ

01.127.06a | sá hí śárdho ná mā́rutaṁ tuviṣváṇir
01.127.06b | ápnasvatīṣu urvárāsu iṣṭánir
01.127.06c | ā́ ártanāsu iṣṭániḥ
01.127.06d | ā́dad dhavyā́ni ādadír
01.127.06e | yajñásya ketúr arháṇā
01.127.06f | ádha sma asya hárṣato hŕ̥ṣīvato
01.127.06g | víśve juṣanta pánthaaṁ
01.127.06h | náraḥ śubhé ná pánthaam

01.127.07a | dvitā́ yád īṁ ̀ kīstā́so abhídyavo
01.127.07b | namasyánta upavócanta bhŕ̥gavo
01.127.07c | mathnánto dāśā́ bhŕ̥gavaḥ
01.127.07d | agnír īśe vásūnaaṁ
01.127.07e | śúcir yó dharṇír eṣaam
01.127.07f | priyā́m̐ apidhī́m̐r vaniṣīṣṭa médhira
01.127.07g | ā́ vaniṣīṣṭa médhiraḥ

01.127.08a | víśvāsāṁ tvā viśā́m pátiṁ havāmahe
01.127.08b | sárvāsaaṁ samānáṁ dámpatim bhujé
01.127.08c | satyágirvāhasam bhujé
01.127.08d | átithim mā́nuṣāṇaam
01.127.08e | pitúr ná yásya āsayā́
01.127.08f | amī́ ca víśve amŕ̥tāsa ā́ váyo
01.127.08g | havyā́ devéṣu ā́ váyaḥ

01.127.09a | tuvám agne ̀ sáhasā sáhantamaḥ
01.127.09b | śuṣmíntamo jāyase devátātaye
01.127.09c | rayír ná devátātaye
01.127.09d | śuṣmíntamo hí te mádo
01.127.09e | dyumníntama utá krátuḥ
01.127.09f | ádha smā te pári caranti ajara
01.127.09g | śruṣṭīvā́no ná ajara

01.127.10a | prá vo mahé ̀ sáhasā sáhasvata
01.127.10b | uṣarbúdhe ̀ paśuṣé ná agnáye
01.127.10c | stómo babhūtu agnáye
01.127.10d | práti yád īṁ havíṣmān
01.127.10e | víśvāsu kṣā́su jóguve
01.127.10f | ágre rebhó ná jarata r̥ṣūṇáaṁ
01.127.10g | jū́rṇir hóta r̥ṣūṇáam

01.127.11a | sá no nédiṣṭhaṁ dádr̥śāna ā́ bhara
01.127.11b | ágne devébhiḥ sácanāḥ sucetúnā
01.127.11c | mahó rāyáḥ sucetúnā
01.127.11d | máhi śaviṣṭha nas kr̥dhi
01.127.11e | saṁcákṣe bhujé asyaí
01.127.11f | máhi stotŕ̥bhyo maghavan suvī́riyam
01.127.11g | máthīr ugró ná śávasā

01.128.01a | ayáṁ jāyata mánuṣo dhárīmaṇi
01.128.01b | hótā yájiṣṭha uśíjām ánu vratám
01.128.01c | agníḥ suvám ánu vratám
01.128.01d | viśváśruṣṭiḥ sakhīyaté
01.128.01e | rayír iva śravasyaté
01.128.01f | ádabdho hótā ní ṣadad
01.128.01g | iḷás padé párivīta iḷás padé

01.128.02a | táṁ yajñasā́dham ápi vātayāmasi
01.128.02b | r̥tásya pathā́ námasā havíṣmatā
01.128.02c | devátātā havíṣmatā
01.128.02d | sá na ūrjā́m upā́bhr̥ti
01.128.02e | ayā́ kr̥pā́ ná jūryati
01.128.02f | yám mātaríśvā mánave parāváto
01.128.02g | devám bháaḥ parāvátaḥ

01.128.03a | évena sadyáḥ pári eti pā́rthivam
01.128.03b | muhurgī́ réto vr̥ṣabháḥ kánikradad
01.128.03c | dádhad rétaḥ kánikradat
01.128.03d | śatáṁ cákṣāṇo akṣábhir
01.128.03e | devó váneṣu turváṇiḥ
01.128.03f | sádo dádhāna úpareṣu sā́nuṣu
01.128.03g | agníḥ páreṣu sā́nuṣu

01.128.04a | sá sukrátuḥ puróhito dáme-dame
01.128.04b | agnír yajñásya adhvarásya cetati
01.128.04c | krátvā yajñásya cetati
01.128.04d | krátvā vedhā́ iṣūyaté
01.128.04e | víśvā jātā́ni paspaśe
01.128.04f | yáto ghr̥taśrī́r átithir ájāyata
01.128.04g | váhnir vedhā́ ájāyata

01.128.05a | krátvā yád asya táviṣīṣu pr̥ñcáte
01.128.05b | agnér áveṇa marútāṁ ná bhojíye
01.128.05c | aśirā́ya ná bhojíyā
01.128.05d | sá hí ṣmā dā́nam ínvati
01.128.05e | vásūnaaṁ ca majmánā
01.128.05f | sá nas trāsate duritā́d abhihrútaḥ
01.128.05g | śáṁsād aghā́d abhihrútaḥ

01.128.06a | víśvo víhāyā aratír vásur dadhe
01.128.06b | háste dákṣiṇe taráṇir ná śiśrathac
01.128.06c | chravasyáyā ná śiśrathat
01.128.06d | víśvasmā íd iṣudhyaté
01.128.06e | devatrā́ havyám óhiṣe
01.128.06f | víśvasmā ít sukŕ̥te vā́ram r̥ṇvati
01.128.06g | agnír dvā́rā ví r̥ṇvati

01.128.07a | sá mā́nuṣe vr̥jáne śáṁtamo hitó
01.128.07b | agnír yajñéṣu jéniyo ná viśpátiḥ
01.128.07c | priyó yajñéṣu viśpátiḥ
01.128.07d | sá havyā́ mā́nuṣāṇaam
01.128.07e | iḷā́ kr̥tā́ni patyate
01.128.07f | sá nas trāsate váruṇasya dhūrtér
01.128.07g | mahó devásya dhūrtéḥ

01.128.08a | agníṁ hótāram īḷate vásudhitim
01.128.08b | priyáṁ cétiṣṭham aratíṁ ní erire
01.128.08c | havyavā́haṁ ní erire
01.128.08d | viśvā́yuṁ viśvávedasaṁ
01.128.08e | hótāraṁ yajatáṁ kavím
01.128.08f | devā́so raṇvám ávase vasūyávo
01.128.08g | gīrbhī́ raṇváṁ vasūyávaḥ

01.129.01a | yáṁ tváṁ rátham indara+ medhásātaye
01.129.01b | apākā́ sántam iṣira praṇáyasi
01.129.01c | prá anavadya náyasi
01.129.01d | sadyáś cit tám abhíṣṭaye
01.129.01e | káro váśaś ca vājínam
01.129.01f | sá asmā́kam anavadya tūtujāna vedhásām
01.129.01g | imā́ṁ vā́caṁ ná vedhásām

01.129.02a | sá śrudhi yáḥ smā pŕ̥tanāsu kā́su cid
01.129.02b | dakṣā́yya indra bhárahūtaye nŕ̥bhir
01.129.02c | ási prátūrtaye nŕ̥bhiḥ
01.129.02d | yáḥ śū́raiḥ súvaḥ sánitā
01.129.02e | yó víprair vā́jaṁ tárutā
01.129.02f | tám īśānā́sa iradhanta vājínam
01.129.02g | pr̥kṣám átyaṁ ná vājínam

01.129.03a | dasmó hí ṣmā vŕ̥ṣaṇam pínvasi tvácaṁ
01.129.03b | káṁ cid yāvīr aráruṁ śūra mártiyam
01.129.03c | parivr̥ṇákṣi mártiyam
01.129.03d | índrotá túbhya@ tád divé
01.129.03e | tád rudrā́ya sváyaśase
01.129.03f | mitrā́ya vocaṁ váruṇāya sapráthaḥ
01.129.03g | sumr̥r̥ḷīkā́ya+ sapráthaḥ

01.129.04a | asmā́kaṁ va indram uśmasi iṣṭáye
01.129.04b | sákhāyaṁ viśváāyum prāsáhaṁ yújaṁ
01.129.04c | vā́jeṣu prāsáhaṁ yújam
01.129.04d | asmā́kam bráhma ūtáye
01.129.04e | ávā pr̥tsúṣu kā́su cit
01.129.04f | nahí tvā śátru stárate str̥ṇóṣi yáṁ
01.129.04g | víśvaṁ śátruṁ str̥ṇóṣi yám

01.129.05a | ní ṣū́ namā átimatiṁ káyasya cit
01.129.05b | téjiṣṭhābhir aráṇibhir ná ūtíbhir
01.129.05c | ugrā́bhir ugra ūtíbhiḥ
01.129.05d | *néeṣi ṇo yáthā purā́
01.129.05e | anenā́ḥ śūra mányase
01.129.05f | víśvāni pūrór ápa parṣi váhnir
01.129.05g | āsā́ váhnir no ácha

01.129.06a | prá tád voceyam bháviyāya índave
01.129.06b | hávyo ná yá iṣávān mánma réjati
01.129.06c | rakṣohā́ mánma réjati
01.129.06d | svayáṁ só asmád ā́ nidó
01.129.06e | vadhaír ajeta durmatím
01.129.06f | áva sraved agháśaṁso avatarám
01.129.06g | áva kṣudrám iva sravet

01.129.07a | vanéma tád dhótarayā citántiyā
01.129.07b | vanéma rayíṁ rayivaḥ suvī́riyaṁ
01.129.07c | raṇváṁ sántaṁ suvī́riyam
01.129.07d | durmánmānaṁ sumántubhir
01.129.07e | ā́ īm iṣā́ pr̥cīmahi
01.129.07f | ā́ satyā́bhir índaraṁ+ dyumnáhūtibhir
01.129.07g | yájatraṁ dyumnáhūtibhiḥ

01.129.08a | prá-prā vo asmé sváyaśobhir ūtī́
01.129.08b | parivargá índaro+ durmatīnáaṁ
01.129.08c | dárīman durmatīnáam
01.129.08d | svayáṁ sā́ riṣayádhyai
01.129.08e | yā́ na upeṣé atraíḥ
01.129.08f | hatém asan ná vakṣati
01.129.08g | kṣiptā́ jūrṇír ná vakṣati

01.129.09a | tuváṁ na indra raayā́ párīṇasā
01.129.09b | yāhí pathā́m̐ anehásā
01.129.09c | puró yāhi arakṣásā
01.129.09d | sácasva naḥ parāká ā́
01.129.09e | sácasva astamīká ā́
01.129.09f | pāhí no ̀ dūrā́d ārā́d abhíṣṭibhiḥ
01.129.09g | sádā pāhi abhíṣṭibhiḥ

01.129.10a | tuváṁ na indra raayā́ tárūṣasā
01.129.10b | ugráṁ cit tvā mahimā́ sakṣad ávase
01.129.10c | mahé mitráṁ ná ávase
01.129.10d | ójiṣṭha trā́tar ávitā
01.129.10e | ráthaṁ káṁ cid amartiya
01.129.10f | anyám asmád ririṣeḥ káṁ cid adrivo
01.129.10g | rírikṣantaṁ cid adrivaḥ

01.129.11a | pāhí no ̀ indara+ suṣṭuta sridhó
01.129.11b | avayātā́ sádam íd durmatīnáaṁ
01.129.11c | deváḥ sán durmatīnáam
01.129.11d | hantā́ pāpásya rakṣásas
01.129.11e | trātā́ víprasya mā́vataḥ
01.129.11f | ádhā hí tvā janitā́ jī́janad vaso
01.129.11g | rakṣoháṇaṁ tvā jī́janad vaso

01.130.01a | ā́ indra yāhi úpa naḥ parāváto
01.130.01b | nā́yám áchā vidáthānīva sátpatir
01.130.01c | ástaṁ rā́jeva sátpatiḥ
01.130.01d | hávāmahe tuvā vayám
01.130.01e | práyasvantaḥ suté sácā
01.130.01f | putrā́so ná pitáraṁ vā́jasātaye
01.130.01g | máṁhiṣṭhaṁ vā́jasātaye

01.130.02a | píbā sómam indra suvānám ádribhiḥ
01.130.02b | kóśena siktám avatáṁ ná váṁsagas
01.130.02c | tātr̥ṣāṇó ná váṁsagaḥ
01.130.02d | mádāya haryatā́ya te
01.130.02e | tuvíṣṭamāya dhā́yase
01.130.02f | ā́ tvā yachantu haríto ná sū́riyam
01.130.02g | áhā víśveva sū́riyam

01.130.03a | ávindad divó níhitaṁ gúhā nidhíṁ
01.130.03b | *véer ná gárbham párivītam áśmani
01.130.03c | ananté antár áśmani
01.130.03d | vrajáṁ vajrī́ gávām iva
01.130.03e | síṣāsann áṅgirastamaḥ
01.130.03f | ápāvr̥ṇod íṣa índraḥ párīvr̥tā
01.130.03g | dvā́ra íṣaḥ párīvr̥tāḥ

01.130.04a | dādr̥hāṇó vájram índro gábhastiyoḥ
01.130.04b | kṣádmeva tigmám ásanāya sáṁ śiyad
01.130.04c | ahihátyāya sáṁ śiyat
01.130.04d | saṁviviyāná ójasā
01.130.04e | śávobhir indra majmánā
01.130.04f | táṣṭeva vr̥kṣáṁ vaníno ní vr̥ścasi
01.130.04g | paraśvéva ní vr̥ścasi

01.130.05a | tuváṁ vŕ̥thā nadíya indra sártave
01.130.05b | áchā samudrám asr̥jo ráthām̐ iva
01.130.05c | vājayató ráthām̐ iva
01.130.05d | itá ūtī́r ayuñjata
01.130.05e | samānám ártham ákṣitam
01.130.05f | dhenū́r iva mánave viśvádohaso
01.130.05g | jánāya viśvádohasaḥ

01.130.06a | imā́ṁ te vā́caṁ vasūyánta āyávo
01.130.06b | ráthaṁ ná dhī́raḥ suápā atakṣiṣuḥ
01.130.06c | sumnā́ya tvā́m atakṣiṣuḥ
01.130.06d | śumbhánto jéniyaṁ yathā
01.130.06e | vā́jeṣu vipra vājínam
01.130.06f | átyam iva śávase sātáye dhánā
01.130.06g | víśvā dhánāni sātáye

01.130.07a | bhinát púro navatím indra pūráve
01.130.07b | dívodāsāya máhi dāśúṣe nr̥to
01.130.07c | vájreṇa dāśúṣe nr̥to
01.130.07d | atithigvā́ya śámbaraṁ
01.130.07e | girér ugró ávābharat
01.130.07f | mahó dhánāni dáyamāna ójasā
01.130.07g | víśvā dhánāni ójasā

01.130.08a | índraḥ samátsu yájamānam ā́riyam
01.130.08b | prā́vad víśveṣu śatámūtir ājíṣu
01.130.08c | súvarmīḷheṣu ājíṣu
01.130.08d | mánave śā́sad avratā́n
01.130.08e | tvácaṁ kr̥ṣṇā́m arandhayat
01.130.08f | dákṣan ná víśvaṁ tatr̥ṣāṇám oṣati
01.130.08g | ní arśasānám oṣati

01.130.09a | sū́raś cakrám prá vr̥haj jātá ójasā
01.130.09b | prapitvé vā́cam aruṇó muṣāyati
01.130.09c | īśāná ā́ muṣāyati
01.130.09d | uśánā yát parāváto
01.130.09e | ájagann ūtáye kave
01.130.09f | sumnā́ni víśvā mánuṣeva turváṇir
01.130.09g | áhā víśveva turváṇiḥ

01.130.10a | sá no návyebhir vr̥ṣakarman ukthaíḥ
01.130.10b | púrāṁ dartaḥ pāyúbhiḥ pāhi śagmaíḥ
01.130.10c | divodāsébhir indra stávāno
01.130.10d | vāvr̥dhīthā́ ̀ áhobhir iva dyaúḥ

01.131.01a | índrāya hí dyaúr ásuro ánamnata
01.131.01b | índrāya mahī́ pr̥thivī́ várīmabhir
01.131.01c | dyumnásātā várīmabhiḥ
01.131.01d | índraṁ víśve sajóṣaso
01.131.01e | devā́so dadhire puráḥ
01.131.01f | índrāya víśvā sávanāni mā́nuṣā
01.131.01g | rātā́ni santu mā́nuṣā

01.131.02a | víśveṣu hí tvā sávaneṣu tuñjáte
01.131.02b | samānám ékaṁ vŕ̥ṣamaṇyavaḥ pŕ̥thak
01.131.02c | súvaḥ saniṣyávaḥ pŕ̥thak
01.131.02d | táṁ tvā nā́vaṁ ná parṣáṇiṁ
01.131.02e | śūṣásya dhurí dhīmahi
01.131.02f | índraṁ ná yajñaíś citáyanta āyáva
01.131.02g | stómebhir índram āyávaḥ

01.131.03a | ví tvā tatasre mithunā́ avasyávo
01.131.03b | vrajásya sātā́ gáviyasya niḥsŕ̥jaḥ
01.131.03c | sákṣanta indra niḥsŕ̥jaḥ
01.131.03d | yád gavyántā duvā́ jánā
01.131.03e | súvar yántā samū́hasi
01.131.03f | āvíṣ kárikrad vŕ̥ṣaṇaṁ sacābhúvaṁ
01.131.03g | vájram indra sacābhúvam

01.131.04a | vidúṣ ṭe asyá vīríyasya pūrávaḥ
01.131.04b | púro yád indra śā́radīr avā́tiraḥ
01.131.04c | sāsahānó avā́tiraḥ
01.131.04d | śā́sas tám indra mártiyam
01.131.04e | áyajyuṁ śavasas pate
01.131.04f | mahī́m amuṣṇāḥ pr̥thivī́m imā́ apó
01.131.04g | mandasāná imā́ apáḥ

01.131.05a | ā́d ít te asyá vīríyasya carkiran
01.131.05b | mádeṣu vr̥ṣann uśíjo yád ā́vitha
01.131.05c | sakhīyató yád ā́vitha
01.131.05d | cakártha kārám ebhiyaḥ
01.131.05e | pŕ̥tanāsu právantave
01.131.05f | té anyā́m-anyāṁ nadíyaṁ saniṣṇata
01.131.05g | śravasyántaḥ saniṣṇata

01.131.06a | utó no asyā́ uṣáso juṣéta hí
01.131.06b | arkásya bodhi havíṣo hávīmabhiḥ
01.131.06c | súvarṣātā hávīmabhiḥ
01.131.06d | yád indra hántave mŕ̥dho
01.131.06e | vŕ̥ṣā vajriñ cíketasi
01.131.06f | ā́ me asyá ̀ vedháso návīyaso
01.131.06g | mánma śrudhi návīyasaḥ

01.131.07a | tuváṁ tám indra vāvr̥dhānó asmayúr
01.131.07b | amitrayántaṁ tuvijāta mártiyaṁ
01.131.07c | vájreṇa śūra mártiyam
01.131.07d | jahí yó no aghāyáti
01.131.07e | śr̥ṇuṣvá suśrávastamaḥ
01.131.07f | riṣṭáṁ ná yā́mann ápa bhūtu durmatír
01.131.07g | víśvā́pa bhūtu durmatíḥ

01.132.01a | tváyā vayám maghavan pū́rviye dhána
01.132.01b | índratvotāḥ sāsahyāma pr̥tanyató
01.132.01c | vanuyā́ma vanuṣyatáḥ
01.132.01d | nédiṣṭhe asmín áhani
01.132.01e | ádhi vocā nú sunvaté
01.132.01f | asmín yajñé ví cayemā bháre kr̥táṁ
01.132.01g | vājayánto bháre kr̥tám

01.132.02a | suvarjeṣé bhára āprásya vákmani
01.132.02b | uṣarbúdhaḥ suvásmin áñjasi
01.132.02c | krāṇásya svásmin áñjasi
01.132.02d | áhann índro yáthā vidé
01.132.02e | śīrṣṇā́-śīrṣṇopavā́ciyaḥ
01.132.02f | asmatrā́ te sadhríak santu rātáyo
01.132.02g | bhadrā́ bhadrásya rātáyaḥ

01.132.03a | tát tú práyaḥ pratnáthā te śuśukvanáṁ
01.132.03b | yásmin yajñé vā́ram ákr̥ṇvata kṣáyam
01.132.03c | r̥tásya vā́r asi kṣáyam
01.132.03d | ví tád vocer ádha dvitā́
01.132.03e | antáḥ paśyanti raśmíbhiḥ
01.132.03f | sá ghā vide ánu índro gavéṣaṇo
01.132.03g | bandhukṣídbhyo gavéṣaṇaḥ

01.132.04a | nū́ itthā́ te pūrváthā ca pravā́ciyaṁ
01.132.04b | yád áṅgirobhyo ávr̥ṇor ápa vrajám
01.132.04c | índra śíkṣann ápa vrajám
01.132.04d | aíbhyaḥ samāniyā́ diśā́
01.132.04e | asmábhyaṁ jeṣi yótsi ca
01.132.04f | sunvádbhiyo randhayā káṁ cid avratáṁ
01.132.04g | hr̥ṇāyántaṁ cid avratám

01.132.05a | sáṁ yáj jánān krátubhiḥ śū́ra īkṣáyad
01.132.05b | dháne hité taruṣanta śravasyávaḥ
01.132.05c | prá yakṣanta śravasyávaḥ
01.132.05d | tásmā ā́yuḥ prajā́vad íd
01.132.05e | bā́dhe arcanti ójasā
01.132.05f | índra okíyaṁ didhiṣanta dhītáyo
01.132.05g | devā́m̐ áchā ná dhītáyaḥ

01.132.06a | yuváṁ tám indrāparvatā puroyúdhā
01.132.06b | yó naḥ pr̥tanyā́d ápa táṁ-tam íd dhataṁ
01.132.06c | vájreṇa táṁ-tam íd dhatam
01.132.06d | dūré cattā́ya chantsad
01.132.06e | gáhanaṁ yád ínakṣat
01.132.06f | asmā́kaṁ śátrūn pári śūra viśváto
01.132.06g | darmā́ darṣīṣṭa viśvátaḥ

01.133.01a | ubhé punāmi ródasī r̥téna
01.133.01b | drúho dahāmi sám mahī́r anindrā́ḥ
01.133.01c | abhivlágya yátra hatā́ amítrā
01.133.01d | *vailasthānám pári tr̥ḷhā́ áśeran

01.133.02a | abhivlágyā cid adrivaḥ
01.133.02b | śīrṣā́ yātumátīnaam
01.133.02c | chindhí vaṭūríṇā padā́
01.133.02d | mahā́vaṭūriṇā padā́

01.133.03a | ávāsām maghavañ jahi
01.133.03b | śárdho yātumátīnaam
01.133.03c | vailasthānaké armaké
01.133.03d | mahā́vailasthe armaké

01.133.04a | yā́sāṁ tisráḥ pañcāśáto
01.133.04b | abhivlaṅgaír apā́vapaḥ
01.133.04c | tát sú te manāyati
01.133.04d | takát sú te manāyati

01.133.05a | piśáṅgabhr̥ṣṭim ambhr̥ṇám
01.133.05b | piśā́cim indra sám mr̥ṇa
01.133.05c | sárvaṁ rákṣo ní barhaya

01.133.06a | avár mahá indra dādr̥hí śrudhī́ naḥ
01.133.06b | śuśóca hí dyaúḥ kṣā́ ná bhīṣā́m̐ adrivo
01.133.06c | ghr̥ṇā́n ná bhīṣā́m̐ adrivaḥ
01.133.06d | śuṣmíntamo hí śuṣmíbhir
01.133.06e | vadhaír ugrébhir ī́yase
01.133.06f | ápūruṣaghno apratīta śūra sátvabhis
01.133.06g | trisaptaíḥ śūra sátvabhiḥ

01.133.07a | vanóti hí sunván kṣáyam párīṇasaḥ
01.133.07b | sunvānó hí ṣmā yájati áva dvíṣo
01.133.07c | devā́naam áva dvíṣaḥ
01.133.07d | sunvāná ít siṣāsati
01.133.07e | sahásrā vājī́ ávr̥taḥ
01.133.07f | sunvānā́ya índro dadāti ābhúvaṁ
01.133.07g | rayíṁ dadāti ābhúvam

01.134.01a | ā́ tvā júvo rārahāṇā́ abhí práyo
01.134.01b | vā́yo váhantu ihá pūrvápītaye
01.134.01c | sómasya pūrvápītaye
01.134.01d | ūrdhvā́ te ánu sūnŕ̥tā
01.134.01e | mánas tiṣṭhatu jānatī́
01.134.01f | niyútvatā ráthenā́ yāhi dāváne
01.134.01g | vā́yo makhásya dāváne

01.134.02a | mándantu tvā mandíno vāyav índavo
01.134.02b | asmát krāṇā́saḥ súkr̥tā abhídyavo
01.134.02c | góbhiḥ krāṇā́ abhídyavaḥ
01.134.02d | yád dha krāṇā́ irádhiyai
01.134.02e | dákṣaṁ sácanta ūtáyaḥ
01.134.02f | sadhrīcīnā́ niyúto dāváne dhíya
01.134.02g | úpa bruvata īṁ dhíyaḥ

01.134.03a | vāyúr yuṅkte róhitā vāyúr aruṇā́
01.134.03b | vāyū́ ráthe ajirā́ dhurí vóḷhave
01.134.03c | váhiṣṭhā dhurí vóḷhave
01.134.03d | prá bodhayā púraṁdhiṁ
01.134.03e | jārá ā́ sasatī́m iva
01.134.03f | prá cakṣaya ródasī vāsayoṣásaḥ
01.134.03g | śrávase vāsayoṣásaḥ

01.134.04a | túbhyam uṣā́saḥ śúcayaḥ parāváti
01.134.04b | bhadrā́ vástrā tanvate dáṁsu raśmíṣu
01.134.04c | citrā́ návyeṣu raśmíṣu
01.134.04d | túbhyaṁ dhenúḥ sabardúghā
01.134.04e | víśvā vásūni dohate
01.134.04f | ájanayo marúto vakṣáṇābhiyo
01.134.04g | divá ā́ vakṣáṇābhiyaḥ

01.134.05a | túbhyaṁ śukrā́saḥ śúcayas turaṇyávo
01.134.05b | mádeṣu ugrā́ iṣaṇanta bhurváṇi
01.134.05c | apā́m iṣanta bhurváṇi
01.134.05d | tuvā́ṁ tsārī́ dásamāno
01.134.05e | bhágam īṭṭe takvavī́ye
01.134.05f | tváṁ víśvasmād bhúvanāt pāsi dhármaṇā
01.134.05g | asuryā\t pāsi dhármaṇā

01.134.06a | tuváṁ no vāyav eṣaam ápūrviyaḥ
01.134.06b | sómānaam prathamáḥ pītím arhasi
01.134.06c | sutā́nām pītím arhasi
01.134.06d | utó vihútmatīnaaṁ
01.134.06e | viśā́ṁ vavarjúṣīṇaam
01.134.06f | víśvā ít te dhenávo duhra āśíraṁ
01.134.06g | ghr̥táṁ duhrata āśíram

01.135.01a | stīrṇám barhír úpa no yāhi vītáye
01.135.01b | sahásreṇa ̀ niyútā niyutvate
01.135.01c | śatínībhir niyutvate
01.135.01d | túbhyaṁ hí pūrvápītaye
01.135.01e | devā́ devā́ya yemiré
01.135.01f | prá te sutā́so mádhumanto asthiran
01.135.01g | mádāya krátve asthiran

01.135.02a | túbhyāyáṁ sómaḥ páripūto ádribhi
01.135.02b | spārhā́ vásānaḥ pári kóśam arṣati
01.135.02c | śukrā́ vásāno arṣati
01.135.02d | távāyám bhāgá āyúṣu
01.135.02e | sómo devéṣu hūyate
01.135.02f | váha vāyo niyúto yāhi asmayúr
01.135.02g | juṣāṇó yāhi asmayúḥ

01.135.03a | ā́ no niyúdbhiḥ śatínībhir adhvaráṁ
01.135.03b | sahasríṇībhir úpa yāhi vītáye
01.135.03c | vā́yo havyā́ni vītáye
01.135.03d | távāyám bhāgá r̥tvíyaḥ
01.135.03e | sáraśmiḥ sū́riye sácā
01.135.03f | adhvaryúbhir bháramāṇā ayaṁsata
01.135.03g | vā́yo śukrā́ ayaṁsata

01.135.04a | ā́ vāṁ rátho niyútvān vakṣad ávase
01.135.04b | abhí práyāṁsi súdhitāni vītáye
01.135.04c | vā́yo havyā́ni vītáye
01.135.04d | píbatam mádhvo ándhasaḥ
01.135.04e | pūrvapéyaṁ hí vāṁ hitám
01.135.04f | vā́yav ā́ candréṇa rā́dhasā ā́ gatam
01.135.04g | índraś ca rā́dhasā́ gatam

01.135.05a | ā́ vāṁ dhíyo vavr̥tyur adhvarā́m̐ úpa
01.135.05b | imám índum ̀ marmr̥janta vājínam
01.135.05c | āśúm átyaṁ ná vājínam
01.135.05d | téṣām pibatam asmayū́
01.135.05e | ā́ no gantam ihótiyā́
01.135.05f | índravāyū sutā́nām ádribhir yuvám
01.135.05g | mádāya vājadā yuvám

01.135.06a | imé vāṁ sómā apsú ā́ sutā́ ihá
01.135.06b | adhvaryúbhir bháramāṇā ayaṁsata
01.135.06c | vā́yo śukrā́ ayaṁsata
01.135.06d | eté vām abhy a\sr̥kṣata
01.135.06e | tiráḥ pavítram āśávaḥ
01.135.06f | yuvāyávo áti rómāṇi avyáyā
01.135.06g | sómāso áti avyáyā

01.135.07a | *áti vāyo sasató yāhi śásvato
01.135.07b | yátra grā́vā vádati tátra gachataṁ
01.135.07c | gr̥hám índraś ca gachatam
01.135.07d | ví sūnŕ̥tā dádr̥śe rī́yate ghr̥tám
01.135.07e | ā́ pūrṇáyā niyútā yātho adhvarám
01.135.07f | índraś ca yātho adhvarám

01.135.08a | átrā́ha tád vahethe mádhva ā́hutiṁ
01.135.08b | yám aśvatthám upatíṣṭhanta jāyávo
01.135.08c | asmé té santu jāyávaḥ
01.135.08d | sākáṁ gā́vaḥ súvate pácyate yávo
01.135.08e | ná te vāya úpa dasyanti dhenávo
01.135.08f | nā́pa dasyanti dhenávaḥ

01.135.09a | imé yé te sú vāyo bāhúojaso
01.135.09b | antár nadī́ te patáyanti ukṣáṇo
01.135.09c | máhi vrā́dhanta ukṣáṇaḥ
01.135.09d | dhánvañ cid yé anāśávo
01.135.09e | jīrā́ś cid ágiraukasaḥ
01.135.09f | sū́ryasyeva raśmáyo durniyántavo
01.135.09g | hástayor durniyántavaḥ

01.136.01a | prá sú jyéṣṭhaṁ nicirā́bhyām br̥hán námo
01.136.01b | havyám matím bharatā mr̥r̥ḷayádbhiyāṁ+
01.136.01c | svā́diṣṭham mr̥r̥ḷayádbhiyām+
01.136.01d | tā́ samrā́jā ghr̥tā́sutī
01.136.01e | yajñé-yajña úpastutā
01.136.01f | áthainoḥ kṣatráṁ ná kútaś canā́dhŕ̥ṣe
01.136.01g | devatváṁ nū́ cid ādhŕ̥ṣe

01.136.02a | ádarśi gātúr uráve várīyasī
01.136.02b | pánthā r̥tásya sám ayaṁsta raśmíbhiś
01.136.02c | cákṣur bhágasya raśmíbhiḥ
01.136.02d | dyukṣám mitrásya sā́danam
01.136.02e | aryamṇó váruṇasya ca
01.136.02f | áthā dadhāte br̥hád ukthíyaṁ váya
01.136.02g | upastútyam br̥hád váyaḥ

01.136.03a | jyótiṣmatīm áditiṁ dhārayátkṣitiṁ
01.136.03b | súvarvatīm ā́ sacete divé-dive
01.136.03c | jāgr̥vā́ṁsā divé-dive
01.136.03d | jyótiṣmat kṣatrám āśate@
01.136.03e | ādityā́ dā́nunas pátī
01.136.03f | mitrás táyor váruṇo yātayájjano
01.136.03g | aryamā́ yātayájjanaḥ

01.136.04a | ayám mitrā́ya váruṇāya śáṁtamaḥ
01.136.04b | sómo bhūtu avapā́neṣu ā́bhago
01.136.04c | devó devéṣu ā́bhagaḥ
01.136.04d | táṁ devā́so juṣerata
01.136.04e | víśve adyá sajóṣasaḥ
01.136.04f | táthā rājānā karatho yád ī́maha
01.136.04g | ŕ̥tāvānā yád ī́mahe

01.136.05a | yó mitrā́ya váruṇāyā́vidhaj jáno
01.136.05b | anarvā́ṇaṁ tám pári pāto áṁhaso
01.136.05c | dāśvā́ṁsam mártam áṁhasaḥ
01.136.05d | tám aryamā́bhí rakṣati
01.136.05e | r̥jūyántam ánu vratám
01.136.05f | ukthaír yá enoḥ paribhū́ṣati vratáṁ
01.136.05g | stómair ābhū́ṣati vratám

01.136.06a | námo divé br̥haté ródasībhiyām
01.136.06b | mitrā́ya vocaṁ váruṇāya mīḷhúṣe
01.136.06c | sumr̥r̥ḷīkā́ya+ mīḷhúṣe
01.136.06d | índram agním úpa stuhi
01.136.06e | dyukṣám aryamáṇam bhágam
01.136.06f | jiyóg jī́vantaḥ prajáyā sacemahi
01.136.06g | sómasyotī́ sacemahi

01.136.07a | ūtī́ devā́nāṁ vayám índravanto
01.136.07b | maṁsīmáhi sváyaśaso marúdbhiḥ
01.136.07c | agnír mitró váruṇaḥ śárma yaṁsan
01.136.07d | tád aśyāma maghávāno vayáṁ ca

01.137.01a | suṣumā́ yātam ádribhir
01.137.01b | góśrītā matsarā́ imé
01.137.01c | sómāso matsarā́ imé
01.137.01d | ā́ rājānā divispr̥śā
01.137.01e | asmatrā́ gantam úpa naḥ
01.137.01f | imé vām mitrāvaruṇā gávāśiraḥ
01.137.01g | sómāḥ śukrā́ gávāśiraḥ

01.137.02a | imá ā́ yātam índavaḥ
01.137.02b | sómāso dádhiāśiraḥ
01.137.02c | sutā́so dádhiāśiraḥ
01.137.02d | utá vām uṣáso budhí
01.137.02e | sākáṁ sū́ryasya raśmíbhiḥ
01.137.02f | sutó mitrā́ya váruṇāya pītáye
01.137.02g | cā́rur r̥tā́ya pītáye

01.137.03a | tā́ṁ vāṁ dhenúṁ ná vāsarī́m
01.137.03b | aṁśúṁ duhanti ádribhiḥ
01.137.03c | sómaṁ duhanti ádribhiḥ
01.137.03d | asmatrā́ gantam úpa no
01.137.03e | arvā́ñcā sómapītaye
01.137.03f | ayáṁ vām mitrāvaruṇā nŕ̥bhiḥ sutáḥ
01.137.03g | sóma ā́ pītáye sutáḥ

01.138.01a | prá-pra pūṣṇás tuvijātásya śasyate
01.138.01b | mahitvám asya taváso ná tandate
01.138.01c | stotrám asya ná tandate
01.138.01d | árcāmi sumnayánn ahám
01.138.01e | ántiūtim mayobhúvam
01.138.01f | víśvasya yó mána āyuyuvé makhó
01.138.01g | devá āyuyuvé makháḥ

01.138.02a | prá hí tvā pūṣann ajiráṁ ná yā́mani
01.138.02b | stómebhiḥ kr̥ṇvá r̥ṇávo yáthā mŕ̥dha
01.138.02c | úṣṭro ná pīparo mŕ̥dhaḥ
01.138.02d | huvé yát tvā mayobhúvaṁ
01.138.02e | deváṁ sakhyā́ya mártiyaḥ
01.138.02f | asmā́kam ̀ āṅgūṣā́n dyumnínas kr̥dhi
01.138.02g | vā́jeṣu dyumnínas kr̥dhi

01.138.03a | yásya te pūṣan sakhiyé vipanyávaḥ
01.138.03b | krátvā cit sánto ávasā bubhujrirá
01.138.03c | íti krátvā bubhujriré
01.138.03d | tā́m ánu tvā návīyasīṁ
01.138.03e | niyútaṁ rāyá īmahe
01.138.03f | áheḷamāna uruśaṁsa sárī bhava
01.138.03g | vā́je-vāje sárī bhava

01.138.04a | asyā́ ū ṣú ṇa úpa sātáye bhuvo
01.138.04b | áheḷamāno rarivā́m̐ ajāśuva
01.138.04c | śravasyatā́m ajāśuva
01.138.04d | ó ṣú tvā vavr̥tīmahi
01.138.04e | stómebhir dasma sādhúbhiḥ
01.138.04f | nahí tvā pūṣann atimánya āghr̥ṇe
01.138.04g | ná te sakhyám apahnuvé

01.139.01a | *ástu śraúṣaṭ puró agníṁ dhiyā́ dadha
01.139.01b | ā́ nú tác chárdho diviyáṁ vr̥ṇīmaha
01.139.01c | indravāyū́ vr̥ṇīmahe
01.139.01d | yád dha krāṇā́ vivásvati
01.139.01e | nā́bhā saṁdā́yi návyasī
01.139.01f | ádha prá sū́ na úpa yantu dhītáyo
01.139.01g | devā́m̐ áchā ná dhītáyaḥ

01.139.02a | yád dha tyán mitrāvaruṇāv r̥tā́d ádhi
01.139.02b | ādadā́the ánr̥taṁ svéna manyúnā
01.139.02c | dákṣasya svéna manyúnā
01.139.02d | yuvór itthā́dhi sádmasu
01.139.02e | ápaśyāma hiraṇyáyam
01.139.02f | dhībhíś caná mánasā svébhir akṣábhiḥ
01.139.02g | sómasya svébhir akṣábhiḥ

01.139.03a | yuvā́ṁ stómebhir devayánto aśvinā
01.139.03b | āśrāváyanta iva ślókam āyávo
01.139.03c | yuvā́ṁ havyā́bhí āyávaḥ
01.139.03d | yuvór víśvā ádhi śríyaḥ
01.139.03e | pŕ̥kṣaś ca viśvavedasā
01.139.03f | pruṣāyánte vām paváyo hiraṇyáye
01.139.03g | ráthe dasrā hiraṇyáye

01.139.04a | áceti dasrā ví u nā́kam r̥ṇvatho
01.139.04b | yuñjáte vāṁ rathayújo díviṣṭiṣu
01.139.04c | adhvasmā́no díviṣṭiṣu
01.139.04d | ádhi vāṁ sthā́ma vandhúre
01.139.04e | ráthe dasrā hiraṇyáye
01.139.04f | pathéva yántāv anuśā́satā rájo
01.139.04g | áñjasā śā́satā rájaḥ

01.139.05a | śácībhir naḥ śacīvasū
01.139.05b | dívā náktaṁ daśasyatam
01.139.05c | mā́ vāṁ rātír úpa dasat kádā caná
01.139.05d | asmád rātíḥ kádā caná

01.139.06a | vŕ̥ṣann indra vr̥ṣapā́ṇāsa índava
01.139.06b | imé sutā́ ádriṣutāsa udbhídas
01.139.06c | túbhyaṁ sutā́sa udbhídaḥ
01.139.06d | té tvā mandantu dāváne
01.139.06e | mahé citrā́ya rā́dhase
01.139.06f | gīrbhír girvāha stávamāna ā́ gahi
01.139.06g | sumr̥r̥ḷīkó+ na ā́ gahi

01.139.07a | ó ṣū́ ṇo agne śr̥ṇuhi tvám īḷitó
01.139.07b | devébhiyo bravasi yajñíyebhiyo
01.139.07c | rā́jabhyo yajñíyebhiyaḥ
01.139.07d | yád dha tyā́m áṅgirobhiyo
01.139.07e | dhenúṁ devā ádattana
01.139.07f | ví tā́ṁ duhre aryamā́ kartárī sácām̐
01.139.07g | eṣá tā́ṁ veda me sácā

01.139.08a | mó ṣú vo asmád abhí tā́ni paúṁsiyā
01.139.08b | sánā bhūvan dyumnā́ni mótá jāriṣur
01.139.08c | asmát purótá jāriṣuḥ
01.139.08d | yád vaś citráṁ yugé-yuge
01.139.08e | návyaṁ ghóṣād ámartiyam
01.139.08f | asmā́su tán maruto yác ca duṣṭáraṁ
01.139.08g | didhr̥tā́ yác ca duṣṭáram

01.139.09a | dadhyáṅ ha me janúṣam pū́rvo áṅgirāḥ
01.139.09b | priyámedhaḥ káṇvo átrir mánur vidus
01.139.09c | té me pū́rve mánur viduḥ
01.139.09d | téṣāṁ devéṣu ā́yatir
01.139.09e | asmā́kaṁ téṣu nā́bhayaḥ
01.139.09f | téṣām padéna máhi ā́ name girā́
01.139.09g | indrāgnī́ ā́ name girā́

01.139.10a | hótā yakṣad vaníno vanta vā́riyam
01.139.10b | bŕ̥haspátir yajati vená ukṣábhiḥ
01.139.10c | puruvā́rebhir ukṣábhiḥ
01.139.10d | jagr̥bhmā́ dūráādiśaṁ
01.139.10e | ślókam ádrer ádha tmánā
01.139.10f | ádhārayad araríndāni sukrátuḥ
01.139.10g | purū́ sádmāni sukrátuḥ

01.139.11a | yé devāso diví ékādaśa sthá
01.139.11b | pr̥thiviyā́m ádhi ékādaśa sthá
01.139.11c | apsukṣíto mahinaíkādaśa sthá
01.139.11d | té devāso yajñám imáṁ juṣadhvam

01.140.01a | vediṣáde priyádhāmāya sudyúte
01.140.01b | dhāsím iva prá bharā yónim agnáye
01.140.01c | vástreṇeva vāsayā mánmanā śúciṁ
01.140.01d | jyotī́rathaṁ śukrávarṇaṁ tamohánam

01.140.02a | abhí dvijánmā trivŕ̥d ánnam r̥jyate
01.140.02b | saṁvatsaré vāvr̥dhe jagdhám ī púnaḥ
01.140.02c | anyásyāsā́ jihváyā jéniyo vŕ̥ṣā
01.140.02d | ní anyéna vaníno mr̥ṣṭa vāraṇáḥ

01.140.03a | kr̥ṣṇaprútau vevijé asya sakṣítā
01.140.03b | ubhā́ tarete abhí mātárā śíśum
01.140.03c | prācā́jihvaṁ dhvasáyantaṁ tr̥ṣucyútam
01.140.03d | ā́ sā́ciyaṁ kúpayaṁ várdhanam pitúḥ

01.140.04a | mumukṣúvo mánave mānavasyaté
01.140.04b | raghudrúvaḥ kr̥ṣṇásītāsa ū júvaḥ
01.140.04c | asamanā́ ajirā́so raghuṣyádo
01.140.04d | vā́tajūtā úpa yujyanta āśávaḥ

01.140.05a | ā́d asya té dhvasáyanto vŕ̥therate
01.140.05b | kr̥ṣṇám ábhvam máhi várpaḥ kárikrataḥ
01.140.05c | yát sīm mahī́m avánim prā́bhí mármr̥śad
01.140.05d | abhiśvasán stanáyann éti nā́nadat

01.140.06a | bhū́ṣan ná yó ádhi babhrū́ṣu námnate
01.140.06b | vŕ̥ṣeva pátnīr abhí eti róruvat
01.140.06c | ojāyámānas tanúvaś ca śumbhate
01.140.06d | bhīmó ná śŕ̥ṅgā davidhāva durgŕ̥bhiḥ

01.140.07a | sá saṁstíro viṣṭíraḥ sáṁ gr̥bhāyati
01.140.07b | jānánn evá jānatī́r nítya ā́ śaye
01.140.07c | púnar vardhante ápi yanti devíyam
01.140.07d | anyád várpaḥ pitaróḥ+ kr̥ṇvate sácā

01.140.08a | tám agrúvaḥ keśínīḥ sáṁ hí rebhirá
01.140.08b | ūrdhvā́s tasthur mamrúṣīḥ prā́yáve púnaḥ
01.140.08c | tā́sāṁ jarā́m pramuñcán eti nā́nadad
01.140.08d | ásum páraṁ janáyañ jīvám ástr̥tam

01.140.09a | adhīvāsám pári mātū́ rihánn áha
01.140.09b | tuvigrébhiḥ sátvabhir yāti ví jráyaḥ
01.140.09c | váyo dádhat padváte rérihat sádā
01.140.09d | ánu śyénī sacate vartanī́r áha

01.140.10a | asmā́kam agne maghávatsu dīdihi
01.140.10b | ádha śvásīvān vr̥ṣabhó dámūnāḥ
01.140.10c | avā́siā śíśumatīr adīder
01.140.10d | vármeva yutsú parijárbhurāṇaḥ

01.140.11a | idám agne súdhitaṁ dúrdhitād ádhi
01.140.11b | priyā́d u cin mánmanaḥ préyo astu te
01.140.11c | yát te śukráṁ tanúvo rócate śúci
01.140.11d | ténāsmábhyaṁ vanase rátnam ā́ tuvám

01.140.12a | ráthāya nā́vam utá no gr̥hā́ya
01.140.12b | nítyāritrām padvátīṁ rāsi agne
01.140.12c | asmā́kaṁ vīrā́m̐ utá no maghóno
01.140.12d | jánāṁś ca yā́ pāráyāc chárma yā́ ca

01.140.13a | abhī́ no agna ukthám íj juguryā
01.140.13b | dyā́vākṣā́mā síndhavaś ca svágūrtāḥ
01.140.13c | gávyaṁ yáviyaṁ yánto dīrghā́ áhā
01.140.13d | íṣaṁ váram aruṇíyo varanta

01.141.01a | báḷ itthā́ tád vápuṣe dhāyi darśatáṁ
01.141.01b | devásya bhárgaḥ sáhaso yáto jáni
01.141.01c | yád īm úpa hvárate sā́dhate matír
01.141.01d | r̥tásya dhénā anayanta sasrútaḥ

01.141.02a | pr̥kṣó vápuḥ pitumā́n nítya ā́ śaye
01.141.02b | dvitī́yam ā́ saptáśivāsu mātŕ̥ṣu
01.141.02c | tr̥tī́yam asya vr̥ṣabhásya doháse
01.141.02d | dáśapramatiṁ janayanta yóṣaṇaḥ

01.141.03a | nír yád īm budhnā́n mahiṣásya várpasa
01.141.03b | īśānā́saḥ śávasā kránta sūráyaḥ
01.141.03c | yád īm ánu pradívo mádhva ādhavé
01.141.03d | gúhā sántam mātaríśvā mathāyáti

01.141.04a | prá yát pitúḥ paramā́n nīyáte pári
01.141.04b | ā́ pr̥kṣúdho vīrúdho dáṁsu rohati
01.141.04c | ubhā́ yád asya janúṣaṁ yád ínvata
01.141.04d | ā́d íd yáviṣṭho abhavad ghr̥ṇā́ śúciḥ

01.141.05a | ā́d ín mātr̥ŕ̥r ā́viśad yā́su ā́ śúcir
01.141.05b | áhiṁsyamāna urviyā́ ví vāvr̥dhe
01.141.05c | ánu yát pū́rvā áruhat sanājúvo
01.141.05d | ní návyasīṣu ávarāsu dhāvate

01.141.06a | ā́d íd dhótāraṁ vr̥ṇate díviṣṭiṣu
01.141.06b | bhágam iva papr̥cānā́sa r̥ñjate
01.141.06c | devā́n yát krátvā majmánā puruṣṭutó
01.141.06d | mártaṁ śáṁsaṁ viśvádhā véti dhā́yase

01.141.07a | ví yád ásthād yajató vā́tacodito
01.141.07b | hvāró ná vákvā jaráṇā ánākr̥taḥ
01.141.07c | tásya pátman dakṣúṣaḥ kr̥ṣṇájaṁhasaḥ
01.141.07d | śúcijanmano rája ā́ víadhvanaḥ

01.141.08a | rátho ná yātáḥ śíkvabhiḥ kr̥tó
01.141.08b | diyā́m áṅgebhir aruṣébhir īyate
01.141.08c | ā́d asya té kr̥ṣṇā́so dakṣi sūráyaḥ
01.141.08d | śū́rasyeva tveṣáthād īṣate váyaḥ

01.141.09a | tváyā hí agne váruṇo dhr̥távrato
01.141.09b | mitráḥ śāśadré aryamā́ sudā́navaḥ
01.141.09c | yát sīm ánu krátunā viśváthā vibhúr
01.141.09d | arā́n ná nemíḥ paribhū́r ájāyathāḥ

01.141.10a | tuvám agne śaśamānā́ya sunvaté
01.141.10b | rátnaṁ yaviṣṭha devátātim invasi
01.141.10c | táṁ tvā nú návyaṁ sahaso yuvan vayám
01.141.10d | bhágaṁ ná kāré mahiratna dhīmahi

01.141.11a | asmé rayíṁ ná suárthaṁ dámūnasam
01.141.11b | bhágaṁ dákṣaṁ ná papr̥cāsi dharṇasím
01.141.11c | raśmī́m̐r 'va@ yó yámati jánmanī ubhé
01.141.11d | devā́nāṁ śáṁsam r̥tá ā́ ca sukrátuḥ

01.141.12a | utá naḥ sudiyótmā jīráaśvo
01.141.12b | hótā mandráḥ śr̥ṇavac candrárathaḥ
01.141.12c | sá no neṣan néṣatamair ámūro
01.141.12d | agnír vāmáṁ suvitáṁ vásyo ácha

01.141.13a | ástāvi agníḥ śímīvadbhir arkaíḥ
01.141.13b | sā́mrājiyāya prataráṁ dádhānaḥ
01.141.13c | amī́ ca yé maghávāno vayáṁ ca
01.141.13d | míhaṁ ná sū́ro áti níṣ ṭatanyuḥ

01.142.01a | sámiddho agna ā́ vaha
01.142.01b | devā́m̐ adyá yatásruce
01.142.01c | tántuṁ tanuṣva pūrviyáṁ
01.142.01d | sutásomāya dāśúṣe

01.142.02a | ghr̥távantam úpa māsi
01.142.02b | mádhumantaṁ tanūnapāt
01.142.02c | yajñáṁ víprasya mā́vataḥ
01.142.02d | śaśamānásya dāśúṣaḥ

01.142.03a | śúciḥ pavākó+ ádbhuto
01.142.03b | mádhvā yajñám mimikṣati
01.142.03c | nárāśáṁsaḥ trír ā́ divó
01.142.03d | devó devéṣu yajñíyaḥ

01.142.04a | īḷitó agna ā́ vaha
01.142.04b | índraṁ citrám ihá priyám
01.142.04c | iyáṁ hí tvā matír máma
01.142.04d | áchā sujihva vacyáte

01.142.05a | str̥ṇānā́so yatásruco
01.142.05b | barhír yajñé suadhvaré
01.142.05c | vr̥ñjé devávyacastamam
01.142.05d | índrāya śárma sapráthaḥ

01.142.06a | ví śrayantām r̥tāvŕ̥dhaḥ
01.142.06b | prayaí devébhiyo mahī́ḥ
01.142.06c | pavākā́saḥ+ puruspŕ̥ho
01.142.06d | dvā́ro devī́r asaścátaḥ

01.142.07a | ā́ bhándamāne úpāke
01.142.07b | náktoṣā́sā supéśasā
01.142.07c | yahvī́ r̥tásya mātárā
01.142.07d | sī́datām barhír ā́ sumát

01.142.08a | mandrájihvā jugurváṇī
01.142.08b | hótārā daíviyā kavī́
01.142.08c | yajñáṁ no yakṣatām imáṁ
01.142.08d | sidhrám adyá divispŕ̥śam

01.142.09a | śúcir devéṣu árpitā
01.142.09b | hótrā marútsu bhā́ratī
01.142.09c | íḷā sárasvatī mahī́
01.142.09d | barhíḥ sīdantu yajñíyāḥ

01.142.10a | tán nas turī́pam ádbhutam
01.142.10b | purú vā́ram purú tmánā
01.142.10c | tváṣṭā póṣāya ví ṣyatu
01.142.10d | rāyé nā́bhā no asmayúḥ

01.142.11a | avasr̥jánn úpa tmánā
01.142.11b | devā́n yakṣi vanaspate
01.142.11c | agnír havyā́ suṣūdati
01.142.11d | devó devéṣu médhiraḥ

01.142.12a | pūṣaṇváte marútvate
01.142.12b | viśvádevāya vāyáve
01.142.12c | svā́hā gāyatrávepase
01.142.12d | havyám índrāya kartana

01.142.13a | svā́hākr̥tāni ā́ gahi
01.142.13b | úpa havyā́ni vītáye
01.142.13c | índrā́ gahi śrudhī́ hávaṁ
01.142.13d | tuvā́ṁ havante adhvaré

01.143.01a | prá távyasīṁ návyasīṁ dhītím agnáye
01.143.01b | vācó matíṁ sáhasaḥ sūnáve bhare
01.143.01c | apā́ṁ nápād yó vásubhiḥ sahá priyó
01.143.01d | hótā pr̥thivyā́ṁ ní ásīdad r̥tvíyaḥ

01.143.02a | sá jā́yamānaḥ paramé víomani
01.143.02b | āvír agnír abhavan mātaríśvane
01.143.02c | asyá krátvā samidhānásya majmánā
01.143.02d | prá dyā́vā śocíḥ pr̥thivī́ arocayat

01.143.03a | asyá tveṣā́ ajárā asyá bhānávaḥ
01.143.03b | susaṁdŕ̥śaḥ suprátīkasya sudyútaḥ
01.143.03c | bhā́tvakṣaso áti aktúr ná síndhavo
01.143.03d | agné rejante ásasanto ajárāḥ

01.143.04a | yám eriré bhŕ̥gavo viśvávedasaṁ
01.143.04b | nā́bhā pr̥thivyā́ bhúvanasya majmánā
01.143.04c | agníṁ táṁ gīrbhír hinuhi svá ā́ dáme
01.143.04d | yá éko vásvo váruṇo ná rā́jati

01.143.05a | ná yó várāya marútām iva svanáḥ
01.143.05b | séneva sr̥ṣṭā́ diviyā́ yáthāśániḥ
01.143.05c | agnír jámbhais tigitaír atti bhárvati
01.143.05d | yodhó ná śátrūn sá vánā ní r̥ñjate

01.143.06a | kuvín no agnír ucáthasya vī́r ásad
01.143.06b | vásuṣ kuvíd vásubhiḥ kā́mam āvárat
01.143.06c | codáḥ kuvít tutujyā́t sātáye dhíyaḥ
01.143.06d | śúcipratīkaṁ tám ayā́ dhiyā́ gr̥ṇe

01.143.07a | ghr̥tápratīkaṁ va r̥tásya dhūrṣádam
01.143.07b | agním mitráṁ ná samidhāná r̥ñjate
01.143.07c | índhāno akró vidátheṣu dī́diyac
01.143.07d | chukrávarṇām úd u no yaṁsate dhíyam

01.143.08a | áprayuchann áprayuchadbhir agne
01.143.08b | śivébhir naḥ pāyúbhiḥ pāhi śagmaíḥ
01.143.08c | ádabdhebhir ádr̥pitebhir iṣṭe
01.143.08d | ánimiṣadbhiḥ pári pāhi no jā́ḥ

01.144.01a | éti prá hótā vratám asya māyáyā
01.144.01b | ūrdhvā́ṁ dádhānaḥ śúcipeśasaṁ dhíyam
01.144.01c | abhí srúcaḥ kramate dakṣiṇāvŕ̥to
01.144.01d | yā́ asya dhā́ma prathamáṁ ha níṁsate

01.144.02a | abhī́m r̥tásya dohánā anūṣata
01.144.02b | yónau devásya sádane párīvr̥tāḥ
01.144.02c | apā́m upásthe víbhr̥to yád ā́vasad
01.144.02d | ádha svadhā́ adhayad yā́bhir ī́yate

01.144.03a | yúyūṣataḥ sávayasā tád íd vápuḥ
01.144.03b | samānám árthaṁ vitáritratā mitháḥ
01.144.03c | ā́d īm bhágo ná háviyaḥ sám asmád ā́
01.144.03d | vóḷhur ná raśmī́n sám ayaṁsta sā́rathiḥ

01.144.04a | yám īṁ duvā́ sávayasā saparyátaḥ
01.144.04b | samāné yónā mithunā́ sámokasā
01.144.04c | dívā ná náktam palitó yúvājani
01.144.04d | purū́ cárann ajáro mā́nuṣā yugā́

01.144.05a | tám īṁ hinvanti dhītáyo dáśa vríśo
01.144.05b | devám mártāsa ūtáye havāmahe
01.144.05c | dhánor ádhi praváta ā́ sá r̥ṇvati
01.144.05d | abhivrájadbhir vayúnā návādhita

01.144.06a | tuváṁ hí agne diviyásya rā́jasi
01.144.06b | tvám pā́rthivasya paśupā́ iva tmánā
01.144.06c | énī ta eté br̥hatī́ abhiśríyā
01.144.06d | hiraṇyáyī vákvarī barhír āśate@

01.144.07a | ágne juṣásva práti harya tád váco
01.144.07b | mándra svádhāva ŕ̥tajāta súkrato
01.144.07c | yó viśvátaḥ pratiáṅṅ ási darśató
01.144.07d | raṇváḥ sáṁdr̥ṣṭau pitumā́m̐ iva kṣáyaḥ

01.145.01a | tám pr̥chatā sá jagāmā sá veda
01.145.01b | sá cikitvā́m̐ īyate sā́ nú īyate
01.145.01c | tásmin santi praśíṣas tásmin iṣṭáyaḥ
01.145.01d | sá vā́jasya śávasaḥ śuṣmíṇas pátiḥ

01.145.02a | tám ít pr̥chanti ná simó ví pr̥chati
01.145.02b | svéneva dhī́ro mánasā yád ágrabhīt
01.145.02c | ná mr̥ṣyate prathamáṁ nā́paraṁ váco
01.145.02d | asyá krátvā sacate ápradr̥pitaḥ

01.145.03a | tám íd gachanti juhúvas tám árvatīr
01.145.03b | víśvāni ékaḥ śr̥ṇavad vácāṁsi me
01.145.03c | purupraiṣás táturir yajñasā́dhano
01.145.03d | áchidrotiḥ śíśur ā́datta sáṁ rábhaḥ

01.145.04a | upasthā́yaṁ carati yát samā́rata
01.145.04b | sadyó jātás tatsāra yújiyebhiḥ
01.145.04c | abhí śvāntám mr̥śate nāndíye mudé
01.145.04d | yád īṁ gáchanti uśatī́r apiṣṭhitám

01.145.05a | sá īm mr̥gó ̀ ápiyo vanargúr
01.145.05b | úpa tvací upamásyāṁ ní dhāyi
01.145.05c | ví abravīd vayúnā mártiyebhyo
01.145.05d | agnír vidvā́m̐ ̀ r̥tacíd dhí satyáḥ

01.146.01a | trimūrdhā́naṁ saptáraśmiṁ gr̥ṇīṣe
01.146.01b | ánūnam agním pitarór+ upásthe
01.146.01c | niṣattám asya cárato dhruvásya
01.146.01d | víśvā divó rocanā́paprivā́ṁsam

01.146.02a | ukṣā́ mahā́m̐ abhí vavakṣa ene
01.146.02b | ajáras tasthāv itáūtir r̥ṣváḥ
01.146.02c | urviyā́ḥ padó ní dadhāti sā́nau
01.146.02d | rihánti ū́dho aruṣā́so asya

01.146.03a | samānáṁ vatsám abhí saṁcárantī
01.146.03b | víṣvag dhenū́ ví carataḥ suméke
01.146.03c | anapavr̥jyā́m̐ ádhvano mímāne
01.146.03d | víśvān kétām̐ ádhi mahó dádhāne

01.146.04a | dhī́rāsaḥ padáṁ kaváyo nayanti
01.146.04b | nā́nā hr̥dā́ rákṣamāṇā ajuryám
01.146.04c | síṣāsantaḥ páry apaśyanta síndhum
01.146.04d | āvír ebhyo abhavat sū́riyo nr̥ŕ̥n

01.146.05a | didr̥kṣéṇyaḥ pári kā́ṣṭhāsu jéniya
01.146.05b | īḷéniyo mahó árbhāya jīváse
01.146.05c | purutrā́ yád ábhavat sū́r áhaibhiyo
01.146.05d | gárbhebhiyo maghávā viśvádarśataḥ

01.147.01a | kathā́ te agne śucáyanta āyór
01.147.01b | dadāśúr ̀ vā́jebhir āśuṣāṇā́ḥ
01.147.01c | ubhé yát toké tánaye dádhānā
01.147.01d | r̥tásya sā́man raṇáyanta devā́ḥ

01.147.02a | bódhā me asyá vácaso yaviṣṭha
01.147.02b | máṁhiṣṭhasya prábhr̥tasya svadhāvaḥ
01.147.02c | pī́yati tvo ánu tuvo gr̥ṇāti
01.147.02d | vandā́rus te tanúvaṁ vande agne

01.147.03a | yé pāyávo māmateyáṁ te agne
01.147.03b | páśyanto andháṁ duritā́d árakṣan
01.147.03c | rarákṣa tā́n sukŕ̥to viśvávedā
01.147.03d | dípsanta íd ripávo nā́ha debhuḥ

01.147.04a | yó no agne árarivām̐ aghāyúr
01.147.04b | arātīvā́ marcáyati dvayéna
01.147.04c | mántro gurúḥ púnar astu só asmā
01.147.04d | ánu mr̥kṣīṣṭa tanúvaṁ duruktaíḥ

01.147.05a | utá vā yáḥ sahasiya pravidvā́n
01.147.05b | márto mártam marcáyati dvayéna
01.147.05c | átaḥ pāhi stavamāna stuvántam
01.147.05d | ágne mā́kir no duritā́ya dhāyīḥ

01.148.01a | máthīd yád īṁ ̀ viṣṭó mātaríśvā
01.148.01b | hótāraṁ viśváapsuṁ viśvádevyam
01.148.01c | ní yáṁ dadhúr manuṣíyāsu vikṣú
01.148.01d | súvar ṇá citráṁ vápuṣe vibhā́vam

01.148.02a | dadānám ín ná dadabhanta mánma
01.148.02b | agnír várūtham máma tásya cākan
01.148.02c | juṣánta ̀ víśvāni asya kárma
01.148.02d | úpastutim bháramāṇasya kāróḥ

01.148.03a | nítye cin nú yáṁ sádane jagr̥bhré
01.148.03b | práśastibhir dadhiré yajñíyāsaḥ
01.148.03c | prá sū́ nayanta gr̥bháyanta iṣṭā́v
01.148.03d | áśvāso ná rathíyo rārahāṇā́ḥ

01.148.04a | purū́ṇi dasmó ní riṇāti jámbhair
01.148.04b | áad rocate vána ā́ vibhā́vā
01.148.04c | ā́d asya vā́to ánu vāti śocír
01.148.04d | ástur ná śáryām asanā́m ánu dyū́n

01.148.05a | ná yáṁ ripávo ná riṣaṇyávo
01.148.05b | gárbhe sántaṁ reṣaṇā́ reṣáyanti
01.148.05c | andhā́ apaśyā́ ná dabhann abhikhyā́
01.148.05d | nítyāsa īm prayitā́ro+ arakṣan

01.149.01a | maháḥ sá rāyá éṣate pátir dánn
01.149.01b | iná inásya vásunaḥ padá ā́
01.149.01c | úpa dhrájantam ádrayo vidhánn ít

01.149.02a | sá yó vŕ̥ṣā narā́ṁ ná ródasīyoḥ
01.149.02b | śrávobhir ásti jīvápītasargaḥ
01.149.02c | prá yáḥ sasrāṇáḥ śiśrītá yónau

01.149.03a | ā́ yáḥ púraṁ ̀ nā́rmiṇīm ádīded
01.149.03b | átyaḥ kavír nabhaníyo ná árvā
01.149.03c | suúro ná rurukvā́ñ chatáātmā

01.149.04a | abhí dvijánmā trī́ rocanā́ni
01.149.04b | víśvā rájāṁsi śuśucānó asthāt
01.149.04c | hótā yájiṣṭho apā́ṁ sadhásthe

01.149.05a | ayáṁ sá hótā yó dvijánmā
01.149.05b | víśvā dadhé vā́riyāṇi śravasyā́
01.149.05c | márto yó asmai sutúko dadā́śa

01.150.01a | purú tvā dāśuvā́n voce
01.150.01b | arír agne táva svid ā́
01.150.01c | todásyeva śaraṇá ā́ mahásya

01.150.02a | ví aninásya dhanínaḥ
01.150.02b | prahoṣé cid áraruṣaḥ
01.150.02c | kadā́ caná prajígato ádevayoḥ

01.150.03a | sá candró vipra mártiyo
01.150.03b | mahó vrā́dhantamo diví
01.150.03c | prá-prét te agne vanúṣaḥ siyāma

01.151.01a | mitráṁ ná yáṁ śímiyā góṣu gavyávaḥ
01.151.01b | suādhíyo vidáthe apsú jī́janan
01.151.01c | árejetāṁ ródasī pā́jasā girā́
01.151.01d | práti priyáṁ yajatáṁ janúṣām ávaḥ

01.151.02a | yád dha tyád vām purumīḷhásya somínaḥ
01.151.02b | prá mitrā́so ná dadhiré suābhúvaḥ
01.151.02c | ádha krátuṁ vidataṁ gātúm árcata
01.151.02d | utá śrutaṁ vr̥ṣaṇā pastíyāvataḥ

01.151.03a | ā́ vām bhūṣan kṣitáyo jánma ródasoḥ@
01.151.03b | pravā́ciyaṁ vr̥ṣaṇā dákṣase mahé
01.151.03c | yád īm r̥tā́ya bháratho yád árvate
01.151.03d | prá hótrayā śímiyā vītho adhvarám

01.151.04a | prá sā́ kṣitír asura yā́ máhi priyá
01.151.04b | ŕ̥tāvānāv r̥tám ā́ ghoṣatho br̥hát
01.151.04c | yuváṁ divó br̥ható dákṣam ābhúvaṁ
01.151.04d | gáaṁ ná dhurí úpa yuñjathe@ apáḥ

01.151.05a | mahī́ átra mahinā́ vā́ram r̥ṇvatho
01.151.05b | areṇávas túja ā́ sádman dhenávaḥ
01.151.05c | sváranti tā́ uparátāti sū́riyam
01.151.05d | ā́ nimrúca uṣásas takvavī́r iva

01.151.06a | ā́ vām r̥tā́ya keśínīr anūṣata
01.151.06b | mítra yátra váruṇa gātúm árcathaḥ
01.151.06c | áva tmánā sr̥játam pínvataṁ dhíyo
01.151.06d | yuváṁ víprasya mánmanām irajyathaḥ

01.151.07a | yó vāṁ yajñaíḥ śaśamānó ha dā́śati
01.151.07b | kavír hótā yájati manmasā́dhanaḥ
01.151.07c | úpā́ha táṁ gáchatho vīthó adhvarám
01.151.07d | áchā gíraḥ sumatíṁ gantam asmayū́

01.151.08a | yuvā́ṁ yajñaíḥ prathamā́ góbhir añjata
01.151.08b | ŕ̥tāvānā mánaso ná práyuktiṣu
01.151.08c | bháranti vām mánmanā saṁyátā gíro
01.151.08d | ádr̥pyatā mánasā revád āśathe@

01.151.09a | revád váyo dadhathe@ revád āśathe@
01.151.09b | nárā māyā́bhir itáūti mā́hinam
01.151.09c | ná vāṁ dyā́vo áhabhir nótá síndhavo
01.151.09d | ná devatvám paṇáyo nā́naśur maghám

01.152.01a | yuváṁ vástrāṇi pīvasā́ vasāthe
01.152.01b | yuvór áchidrā mántavo ha sárgāḥ
01.152.01c | ávātiratam ánr̥tāni víśva
01.152.01d | r̥téna mitrāvaruṇā sacethe

01.152.02a | etác caná tvo ví ciketad eṣāṁ
01.152.02b | satyó mántraḥ kaviśastá ŕ̥ghāvān
01.152.02c | triráśriṁ hanti cáturaśrir ugró
01.152.02d | *devanído ha prathamā́ ajūryan

01.152.03a | apā́d eti prathamā́ padvátīnāṁ
01.152.03b | kás tád vām mitrāvaruṇā́ ciketa
01.152.03c | gárbho bhārám bharati ā́ cid asya
01.152.03d | r̥tám píparti ánr̥taṁ ní tārīt

01.152.04a | prayántam ít pári jāráṁ kanī́nām
01.152.04b | páśyāmasi nópanipádyamānam
01.152.04c | ánavapr̥gṇā vítatā vásānam
01.152.04d | priyám mitrásya váruṇasya dhā́ma

01.152.05a | anaśvó jātó anabhīśúr árvā
01.152.05b | kánikradat patayad ūrdhvásānuḥ
01.152.05c | acíttam bráhma jujuṣur yúvānaḥ
01.152.05d | prá mitré dhā́ma váruṇe gr̥ṇántaḥ

01.152.06a | ā́ dhenávo māmateyám ávantīr
01.152.06b | brahmapríyam pīpayan sásmin ū́dhan
01.152.06c | pitvó bhikṣeta vayúnāni vidvā́n
01.152.06d | āsā́vívāsann áditim uruṣyet

01.152.07a | ā́ vām mitrāvaruṇā havyájuṣṭiṁ
01.152.07b | námasā devāv ávasā vavr̥tyām
01.152.07c | asmā́kam bráhma pŕ̥tanāsu sahyā
01.152.07d | asmā́kaṁ vr̥ṣṭír diviyā́ supārā́

01.153.01a | yájāmahe vām maháḥ sajóṣā
01.153.01b | havyébhir mitrāvaruṇā námobhiḥ
01.153.01c | ghr̥taír ghr̥tasnū ádha yád vām asmé
01.153.01d | adhvaryávo ná dhītíbhir bháranti

01.153.02a | prástutir vāṁ ̀ dhā́ma ná práyuktir
01.153.02b | áyāmi mitrāvaruṇā suvr̥ktíḥ
01.153.02c | anákti yád vāṁ vidátheṣu hótā
01.153.02d | sumnáṁ vāṁ sūrír vr̥ṣaṇāv íyakṣan

01.153.03a | pīpā́ya dhenúr áditir r̥tā́ya
01.153.03b | jánāya mitrāvaruṇā havirdé
01.153.03c | hinóti yád vāṁ vidáthe saparyán
01.153.03d | sá rātáhavyo mā́nuṣo ná hótā

01.153.04a | utá vāṁ vikṣú mádiyāsu ándho
01.153.04b | gā́va ā́paś ca pīpayanta devī́ḥ
01.153.04c | utó no asyá pūrviyáḥ pátir dán
01.153.04d | vītám pātám páyasa usríyāyāḥ

01.154.01a | víṣṇor nú kaṁ vīríyāṇi prá vocaṁ
01.154.01b | yáḥ pā́rthivāni vimamé rájāṁsi
01.154.01c | yó áskabhāyad úttaraṁ sadhásthaṁ
01.154.01d | *vicakramāṇás treedhórugāyáḥ

01.154.02a | prá tád víṣṇu stavate vīríyeṇa
01.154.02b | mr̥gó ná bhīmáḥ kucaró giriṣṭhā́ḥ
01.154.02c | yásyorúṣu triṣú vikrámaṇeṣu
01.154.02d | adhikṣiyánti bhúvanāni víśvā

01.154.03a | prá víṣṇave ̀ śūṣám etu mánma
01.154.03b | girikṣíta urugāyā́ya vŕ̥ṣṇe
01.154.03c | yá idáṁ dīrghám práyataṁ sadhástham
01.154.03d | éko vimamé tribhír ít padébhiḥ

01.154.04a | yásya trī́ pūrṇā́ mádhunā padā́ni
01.154.04b | ákṣīyamāṇā svadháyā mádanti
01.154.04c | yá u tridhā́tu pr̥thivī́m utá dyā́m
01.154.04d | éko dādhā́ra bhúvanāni víśvā

01.154.05a | tád asya priyám abhí pā́tho aśyāṁ
01.154.05b | náro yátra devayávo mádanti
01.154.05c | urukramásya sá hí bándhur itthā́
01.154.05d | víṣṇoḥ padé paramé mádhva útsaḥ

01.154.06a | tā́ vāṁ vā́stūni uśmasi gámadhyai
01.154.06b | yátra gā́vo bhū́riśr̥ṅgā ayā́saḥ
01.154.06c | átrā́ha tád urugāyásya vŕ̥ṣṇaḥ
01.154.06d | paramám padám áva bhāti bhū́ri

01.155.01a | prá vaḥ páantam ándhaso dhiyāyaté
01.155.01b | mahé śū́rāya víṣṇave ca arcata
01.155.01c | yā́ sā́nuni párvatānām ádābhiyā
01.155.01d | mahás tasthátur árvateva sādhúnā

01.155.02a | tveṣám itthā́ samáraṇaṁ śímīvator
01.155.02b | índrāviṣṇū sutapā́ vām uruṣyati
01.155.02c | yā́ mártiyāya pratidhīyámānam ít
01.155.02d | kr̥śā́nor ástur asanā́m uruṣyáthaḥ

01.155.03a | tā́ īṁ vardhanti máhi asya paúṁsiyaṁ
01.155.03b | ní mātárā nayati rétase bhujé
01.155.03c | dádhāti putró ávaram páram pitúr
01.155.03d | nā́ma tr̥tī́yam ádhi rocané diváḥ

01.155.04a | tát-tad íd asya paúṁsiyaṁ gr̥ṇīmasi
01.155.04b | inásya trātúr avr̥kásya mīḷhúṣaḥ
01.155.04c | yáḥ pā́rthivāni tribhír íd vígāmabhir
01.155.04d | urú krámiṣṭa urugāyā́ya jīváse

01.155.05a | duvé íd asya krámaṇe suvardŕ̥śo
01.155.05b | abhikhyā́ya ̀ mártiyo bhuraṇyati
01.155.05c | tr̥tī́yam asya nákir ā́ dadharṣati
01.155.05d | váyaś caná patáyantaḥ patatríṇaḥ

01.155.06a | catúrbhiḥ sākáṁ navatíṁ ca nā́mabhiś
01.155.06b | cakráṁ ná vr̥ttáṁ viátīm̐r avīvipat
01.155.06c | br̥háccharīro vimímāna ŕ̥kvabhir
01.155.06d | yúvā́kumāraḥ práti eti āhavám

01.156.01a | bhávā mitró ná śéviyo ghr̥tā́sutir
01.156.01b | víbhūtadyumna evayā́ u sapráthāḥ
01.156.01c | ádhā te viṣṇo vidúṣā cid árdhiya
01.156.01d | stómo yajñáś ca rā́dhiyo havíṣmatā

01.156.02a | yáḥ pūrviyā́ya vedháse návīyase
01.156.02b | sumájjānaye víṣṇave dádāśati
01.156.02c | yó jātám asya maható máhi brávat
01.156.02d | séd u śrávobhir yújiyaṁ cid abhy a\sat

01.156.03a | tám u stotāraḥ pūrviyáṁ yáthā vidá
01.156.03b | r̥tásya gárbhaṁ janúṣā pipartana
01.156.03c | ā́sya jānánto nā́ma cid vivaktana
01.156.03d | mahás te viṣṇo sumatím bhajāmahe

01.156.04a | tám asya rā́jā váruṇas tám aśvínā
01.156.04b | krátuṁ sacanta mā́rutasya vedhásaḥ
01.156.04c | dādhā́ra dákṣam uttamám aharvídaṁ
01.156.04d | vrajáṁ ca víṣṇuḥ sákhivām̐ aporṇuté

01.156.05a | ā́ yó vivā́ya sacáthāya daíviya
01.156.05b | índrāya víṣṇuḥ sukŕ̥te sukŕ̥ttaraḥ
01.156.05c | vedhā́ ajinvat triṣadhasthá ā́riyam
01.156.05d | r̥tásya bhāgé yájamānam ā́bhajat

01.157.01a | ábodhi agnír jmá úd eti sū́riyo
01.157.01b | ví uṣā́ś candrā́ mahí āvo arcíṣā
01.157.01c | ā́yukṣātām aśvínā yā́tave rátham
01.157.01d | prā́sāvīd deváḥ savitā́ jágat pŕ̥thak

01.157.02a | yád yuñjā́the vŕ̥ṣaṇam aśvinā ráthaṁ
01.157.02b | ghr̥téna no mádhunā kṣatrám ukṣatam
01.157.02c | asmā́kam bráhma pŕ̥tanāsu jinvataṁ
01.157.02d | vayáṁ dhánā śū́rasātā bhajemahi

01.157.03a | arvā́ṅ tricakró madhuvā́hano rátho
01.157.03b | jīrā́śuvo aśvínor yātu súṣṭutaḥ
01.157.03c | trivandhuró maghávā viśvásaubhagaḥ
01.157.03d | śáṁ na ā́ vakṣad dvipáde cátuṣpade

01.157.04a | ā́ na ū́rjaṁ vahatam aśvinā yuvám
01.157.04b | mádhumatyā naḥ káśayā mimikṣatam
01.157.04c | prā́yus tā́riṣṭaṁ nī́ rápāṁsi mr̥kṣataṁ
01.157.04d | sédhataṁ dvéṣo bhávataṁ sacābhúvā

01.157.05a | yuváṁ ha gárbhaṁ jágatīṣu dhattho
01.157.05b | yuváṁ víśveṣu bhúvaneṣu antáḥ
01.157.05c | yuvám agníṁ ca vr̥ṣaṇāv apáś ca
01.157.05d | vánaspátīm̐r aśvināv aírayethām

01.157.06a | yuváṁ ha stho bhiṣájā bheṣajébhir
01.157.06b | átho ha stho rathíyā rā́thiyebhiḥ
01.157.06c | átho ha kṣatrám ádhi dhattha ugrā
01.157.06d | yó vāṁ havíṣmān mánasā dadā́śa

01.158.01a | vásū rudrā́ purumántū vr̥dhántā
01.158.01b | daśasyátaṁ no vr̥ṣaṇāv abhíṣṭau
01.158.01c | dásrā ha yád rékṇa aucathiyó vām
01.158.01d | prá yát sasrā́the ákavābhir ūtī́

01.158.02a | kó vāṁ dāśat sumatáye cid asyaí
01.158.02b | vásū yád dhéthe námasā padé góḥ
01.158.02c | jigr̥tám asmé revátīḥ púraṁdhīḥ
01.158.02d | kāmapréṇeva mánasā cárantā

01.158.03a | yuktó ha yád vāṁ taugriyā́ya perúr
01.158.03b | ví mádhye ̀ árṇaso dhā́yi pajráḥ
01.158.03c | úpa vām ávaḥ śaraṇáṁ gameyaṁ
01.158.03d | śū́ro ná ájma patáyadbhir évaiḥ

01.158.04a | úpastutir aucathiyám uruṣyen
01.158.04b | mā́ mā́m imé patatríṇī ví dugdhām
01.158.04c | mā́ mā́m édho dáśatayaś citó dhāk
01.158.04d | prá yád vām baddhás tmáni khā́dati kṣā́m

01.158.05a | ná mā garan nadíyo mātŕ̥tamā
01.158.05b | dāsā́ yád īṁ súsamubdham avā́dhuḥ
01.158.05c | śíro yád asya traitanó vitákṣat
01.158.05d | svayáṁ dāsá úro áṁsāv ápi gdha

01.158.06a | dīrghátamā māmateyó
01.158.06b | jujurvā́n daśamé yugé
01.158.06c | apā́m árthaṁ yatī́naam
01.158.06d | brahmā́ bhavati sā́rathiḥ

01.159.01a | prá dyā́vā yajñaíḥ pr̥thivī́ r̥tāvŕ̥dhā
01.159.01b | mahī́ stuṣe vidátheṣu prácetasā
01.159.01c | devébhir yé deváputre sudáṁsasā
01.159.01d | itthā́ dhiyā́ vā́riyāṇi prabhū́ṣataḥ

01.159.02a | utá manye ̀ pitúr adrúho máno
01.159.02b | mātúr máhi svátavas tád dhávīmabhiḥ
01.159.02c | surétasā pitárā bhū́ma cakratur
01.159.02d | urú prajā́yā amŕ̥taṁ várīmabhiḥ

01.159.03a | té sūnávaḥ suápasaḥ sudáṁsaso
01.159.03b | mahī́ jajñur mātárā pūrvácittaye
01.159.03c | sthātúś ca satyáṁ jágataś ca dhármaṇi
01.159.03d | putrásya pāthaḥ padám ádvayāvinaḥ

01.159.04a | té māyíno mamire suprácetaso
01.159.04b | jāmī́ sáyonī mithunā́ sámokasā
01.159.04c | návyaṁ-navyaṁ tántum ā́ tanvate diví
01.159.04d | samudré antáḥ kaváyaḥ sudītáyaḥ

01.159.05a | tád rā́dho adyá savitúr váreṇiyaṁ
01.159.05b | vayáṁ devásya prasavé manāmahe
01.159.05c | asmábhyaṁ dyāvāpr̥thivī sucetúnā
01.159.05d | rayíṁ dhattaṁ vásumantaṁ śatagvínam

01.160.01a | té hí dyā́vāpr̥thivī́ viśváśambhuva
01.160.01b | r̥tā́varī rájaso dhārayátkavī
01.160.01c | sujánmanī dhiṣáṇe antár īyate
01.160.01d | devó devī́ dhármaṇā sū́riyaḥ śúciḥ

01.160.02a | uruvyácasā mahínīc asaścátā
01.160.02b | pitā́ mātā́ ca bhúvanāni rakṣataḥ
01.160.02c | sudhŕ̥ṣṭame vapuṣíye ná ródasī
01.160.02d | pitā́ yát sīm abhí rūpaír ávāsayat

01.160.03a | sá váhniḥ putráḥ pitaróḥ+ pavítravān
01.160.03b | punā́ti dhī́ro bhúvanāni māyáyā
01.160.03c | dhenúṁ ca pŕ̥śniṁ vr̥ṣabháṁ surétasaṁ
01.160.03d | viśvā́hā śukrám páyo asya dukṣata

01.160.04a | ayáṁ devā́nām apásām apástamo
01.160.04b | yó jajā́na ródasī viśváśambhuvā
01.160.04c | ví yó mamé rájasī sukratūyáyā
01.160.04d | ajárebhi skámbhanebhiḥ sám ānr̥ce

01.160.05a | té no gr̥ṇāné mahinī máhi śrávaḥ
01.160.05b | kṣatráṁ dyāvāpr̥thivī dhāsatho br̥hát
01.160.05c | yénābhí kr̥ṣṭī́s tatánāma viśváhā
01.160.05d | panā́yiyam ójo asmé sám invatam

01.161.01a | kím u śréṣṭhaḥ kíṁ yáviṣṭho na ā́jagan
01.161.01b | kím īyate dūtíyaṁ kád yád ūcimá
01.161.01c | ná nindima camasáṁ yó mahākuló
01.161.01d | ágne bhrātar drúṇa íd bhūtím ūdima

01.161.02a | ékaṁ camasáṁ catúraḥ kr̥ṇotana
01.161.02b | tád vo devā́ abruvan tád va ā́gamam
01.161.02c | saúdhanvanā yádi evā́ kariṣyátha
01.161.02d | sākáṁ devaír yajñíyāso bhaviṣyatha

01.161.03a | agníṁ dūtám práti yád ábravītana
01.161.03b | áśvaḥ kártvo rátha utéhá kártuvaḥ
01.161.03c | dhenúḥ kártvā yuvaśā́ kártuvā duvā́
01.161.03d | tā́ni bhrātar ánu vaḥ kr̥tvī́ émasi

01.161.04a | cakr̥vā́ṁsa r̥bhavas tád apr̥chata
01.161.04b | kuvéd abhūd yáḥ syá dūtó na ā́jagan
01.161.04c | yadā́vā́khyac camasā́ñ catúraḥ kr̥tā́n
01.161.04d | ā́d ít tváṣṭā gnā́su antár ní ānaje

01.161.05a | hánāmainām̐ íti tváṣṭā yád ábravīc
01.161.05b | camasáṁ yé devapā́nam ánindiṣuḥ
01.161.05c | anyā́ nā́māni kr̥ṇvate suté sácām̐
01.161.05d | anyaír enān kaníyā nā́mabhi sparat

01.161.06a | índro hárī yuyujé aśvínā rátham
01.161.06b | bŕ̥haspátir viśvárūpām úpājata
01.161.06c | r̥bhúr víbhvā vā́jo devā́m̐ agachata
01.161.06d | suápaso yajñíyam bhāgám aitana

01.161.07a | níś cármaṇo gā́m ariṇīta dhītíbhir
01.161.07b | yā́ járantā yuvaśā́ tā́kr̥ṇotana
01.161.07c | saúdhanvanā áśvād áśvam atakṣata
01.161.07d | yuktvā́ rátham úpa devā́m̐ ayātana

01.161.08a | idám udakám pibatéty abravītana
01.161.08b | idáṁ vā ghā pibatā muñjanéjanam
01.161.08c | saúdhanvanā yádi tán néva háryatha
01.161.08d | tr̥tī́ye ghā sávane mādayādhuvai

01.161.09a | ā́po bhū́yiṣṭhā íti éko abravīd
01.161.09b | agnír bhū́yiṣṭha íti anyó abravīt
01.161.09c | vadharyántīm bahúbhyaḥ praíko abravīd
01.161.09d | r̥tā́ vádantaś camasā́m̐ apiṁśata

01.161.10a | śroṇā́m éka udakáṁ gā́m ávājati
01.161.10b | māṁsám ékaḥ piṁśati sūnáyā́bhr̥tam
01.161.10c | ā́ nimrúcaḥ śákr̥d éko ápābharat
01.161.10d | kíṁ svit putrébhyaḥ pitárā úpāvatuḥ

01.161.11a | udvátsu asmā akr̥ṇotanā tŕ̥ṇaṁ
01.161.11b | nivátsu apáḥ suapasyáyā naraḥ
01.161.11c | ágohiyasya yád ásastanā gr̥hé
01.161.11d | tád adyédám r̥bhavo nā́nu gachatha

01.161.12a | sammī́lya yád bhúvanā paryásarpata
01.161.12b | kúva svit tātyā́ pitárā va āsatuḥ
01.161.12c | áśapata yáḥ karásnaṁ va ādadé
01.161.12d | yáḥ prā́bravīt pró tásmā abravītana

01.161.13a | suṣupvā́ṁsa r̥bhavas tád apr̥chata
01.161.13b | ágohiya ká idáṁ no abūbudhat
01.161.13c | śvā́nam bastó bodhayitā́ram abravīt
01.161.13d | saṁvatsará idám adyā́ ví akhyata

01.161.14a | divā́ yānti marúto bhū́miyāgnír
01.161.14b | ayáṁ vā́to antárikṣeṇa yāti
01.161.14c | adbhír yāti ̀ váruṇaḥ samudraír
01.161.14d | yuṣmā́m̐ ichántaḥ śavaso napātaḥ

01.162.01a | mā́ no mitró váruṇo aryamā́yúr
01.162.01b | índra r̥bhukṣā́ marútaḥ pári khyan
01.162.01c | yád vājíno devájātasya sápteḥ
01.162.01d | pravakṣyā́mo vidáthe vīríyāṇi

01.162.02a | yán nirṇíjā rékṇasā prā́vr̥tasya
01.162.02b | rātíṁ gr̥bhītā́m mukható náyanti
01.162.02c | súprāṅ ajó mémiyad viśvárūpa
01.162.02d | indrāpūṣṇóḥ priyám ápy eti pā́thaḥ

01.162.03a | eṣá chā́gaḥ puró áśvena vājínā
01.162.03b | pūṣṇó bhāgó nīyate viśvádeviyaḥ
01.162.03c | abhipríyaṁ yát puroḷā́śam árvatā
01.162.03d | tváṣṭéd enaṁ sauśravasā́ya jinvati

01.162.04a | yád dhaviṣya\m r̥tuśó devayā́naṁ
01.162.04b | trír mā́nuṣāḥ pári áśvaṁ náyanti
01.162.04c | átrā pūṣṇáḥ prathamó bhāgá eti
01.162.04d | yajñáṁ devébhyaḥ prativedáyann ajáḥ

01.162.05a | hótādhvaryúr ā́vayā agnimindhó
01.162.05b | grāvagrābhá utá śáṁstā súvipraḥ
01.162.05c | téna yajñéna súaraṁkr̥tena
01.162.05d | súiṣṭena vakṣáṇā ā́ pr̥ṇadhvam

01.162.06a | yūpavraskā́ utá yé yūpavāhā́ś
01.162.06b | caṣā́laṁ yé aśvayūpā́ya tákṣati
01.162.06c | yé cā́rvate pácanaṁ sambharánti
01.162.06d | utó téṣām abhígūrtir na invatu

01.162.07a | *úpa prā́gāt smán@ me adhāyi mánma
01.162.07b | devā́nām ā́śā úpa vītápr̥ṣṭhaḥ
01.162.07c | ánv enaṁ víprā ŕ̥ṣayo madanti
01.162.07d | devā́nām puṣṭé cakr̥mā subándhum

01.162.08a | yád vājíno dā́ma saṁdā́nam árvato
01.162.08b | yā́ śīrṣaṇyā\ raśanā́ rájjur asya
01.162.08c | yád vā ghāsya prábhr̥tam āsíye tŕ̥ṇaṁ
01.162.08d | sárvā tā́ te ápi devéṣu astu

01.162.09a | yád áśvasya kravíṣo mákṣikā́śa
01.162.09b | yád vā svárau svádhitau riptám ásti
01.162.09c | yád dhástayoḥ śamitúr yán nakhéṣu
01.162.09d | sárvā tā́ te ápi devéṣu astu

01.162.10a | yád ū́vadhyam udárasyāpavā́ti
01.162.10b | yá āmásya kravíṣo gandhó ásti
01.162.10c | sukr̥tā́ tác chamitā́raḥ kr̥ṇvantu
01.162.10d | utá médhaṁ śr̥tapā́kam pacantu

01.162.11a | yát te gā́trād agnínā pacyámānād
01.162.11b | abhí śū́laṁ níhatasyāvadhā́vati
01.162.11c | mā́ tád bhū́myām ā́ śriṣan mā́ tŕ̥ṇeṣu
01.162.11d | devébhyas tád uśádbhyo rātám astu

01.162.12a | yé vājínam paripáśyanti pakváṁ
01.162.12b | yá īm āhúḥ surabhír nír haréti
01.162.12c | yé cā́rvato māṁsabhikṣā́m upā́sata
01.162.12d | utó téṣām abhígūrtir na invatu

01.162.13a | yán nī́kṣaṇam māṁspácanyā ukhā́yā
01.162.13b | yā́ pā́trāṇi yūṣṇá āsécanāni
01.162.13c | ūṣmaṇíyā apidhā́nā carūṇā́m
01.162.13d | aṅkā́ḥ sūnā́ḥ pári bhūṣanti áśvam

01.162.14a | nikrámaṇaṁ niṣádanaṁ vivártanaṁ
01.162.14b | yác ca páḍbīśam árvataḥ
01.162.14c | yác ca papaú yác ca ghāsíṁ jaghā́sa
01.162.14d | sárvā tā́ te ápi devéṣu astu

01.162.15a | mā́ tuvāgnír dhvanayīd dhūmágandhir
01.162.15b | mókhā́ bhrā́janti abhí vikta jághriḥ
01.162.15c | iṣṭáṁ vītám abhígūrtaṁ váṣaṭkr̥taṁ
01.162.15d | táṁ devā́saḥ práti gr̥bhṇanti áśvam

01.162.16a | yád áśvāya vā́sa upastr̥ṇánti
01.162.16b | adhīvāsáṁ yā́ híraṇyāni asmai
01.162.16c | saṁdā́nam árvantam páḍbīśam
01.162.16d | priyā́ devéṣu ā́ yāmayanti

01.162.17a | yát te sādé máhasā śū́kr̥tasya
01.162.17b | pā́rṣṇiyā vā káśayā vā tutóda
01.162.17c | srucéva tā́ havíṣo adhvaréṣu
01.162.17d | sárvā tā́ te bráhmaṇā sūdayāmi

01.162.18a | cátustriṁśad vājíno devábandhor
01.162.18b | váṅkrīr áśvasya svádhitiḥ sám eti
01.162.18c | áchidrā gā́trā vayúnā kr̥ṇota
01.162.18d | páruṣ-parur anughúṣyā ví śasta

01.162.19a | ékas tváṣṭur áśuvasyā viśastā́
01.162.19b | duvā́ yantā́rā bhavatas tátha rtúḥ
01.162.19c | yā́ te gā́trāṇām r̥tuthā́ kr̥ṇómi
01.162.19d | tā́-tā píṇḍānām prá juhomi agnaú

01.162.20a | mā́ tvā tapat priyá ātmā́piyántam
01.162.20b | mā́ svádhitis tanva\ ā́ tiṣṭhipat te
01.162.20c | mā́ te gr̥dhnúr aviśastā́tihā́ya
01.162.20d | chidrā́ gā́trāṇi asínā míthū kaḥ

01.162.21a | ná vā́ u etán mriyase ná riṣyasi
01.162.21b | devā́m̐ íd eṣi pathíbhiḥ sugébhiḥ
01.162.21c | hárī te yúñjā pŕ̥ṣatī abhūtām
01.162.21d | úpāsthād vājī́ dhurí rā́sabhasya

01.162.22a | sugáviyaṁ no vājī́ suáśviyam
01.162.22b | puṁsáḥ putrā́m̐ utá viśvāpúṣaṁ rayím
01.162.22c | anāgāstváṁ no áditiḥ kr̥ṇotu
01.162.22d | kṣatráṁ no áśvo vanatāṁ havíṣmān

01.163.01a | yád ákrandaḥ prathamáṁ jā́yamāna
01.163.01b | udyán samudrā́d utá vā púrīṣāt
01.163.01c | śyenásya pakṣā́ hariṇásya bāhū́
01.163.01d | upastútyam máhi jātáṁ te arvan

01.163.02a | yaména dattáṁ tritá enam āyunag
01.163.02b | índra eṇam prathamó ádhy atiṣṭhat
01.163.02c | gandharvó asya raśanā́m agr̥bhṇāt
01.163.02d | sū́rād áśvaṁ vasavo nír ataṣṭa

01.163.03a | ási yamó ási ādityó arvann
01.163.03b | ási tritó gúhiyena vraténa
01.163.03c | ási sómena samáyā vípr̥kta
01.163.03d | āhús te trī́ṇi diví bándhanāni

01.163.04a | trī́ṇi ta āhur diví bándhanāni
01.163.04b | trī́ṇi apsú trī́ṇi antáḥ samudré
01.163.04c | utéva me váruṇaś chantsi arvan
01.163.04d | yátrā ta āhúḥ paramáṁ janítram

01.163.05a | imā́ te vājinn avamā́rjanāni
01.163.05b | imā́ śaphā́nāṁ sanitúr nidhā́nā
01.163.05c | átrā te bhadrā́ raśanā́ apaśyam
01.163.05d | r̥tásya yā́ abhirákṣanti gopā́ḥ

01.163.06a | ātmā́naṁ te mánasārā́d ajānām
01.163.06b | avó divā́ patáyantam pataṁgám
01.163.06c | śíro apaśyam pathíbhiḥ sugébhir
01.163.06d | areṇúbhir jéhamānam patatrí

01.163.07a | átrā te rūpám uttamám apaśyaṁ
01.163.07b | jígīṣamāṇam iṣá ā́ padé góḥ
01.163.07c | yadā́ te márto ánu bhógam ā́naḷ
01.163.07d | ā́d íd grásiṣṭha óṣadhīr ajīgaḥ

01.163.08a | ánu tvā rátho ánu máryo arvann
01.163.08b | ánu gā́vo ánu bhágaḥ kanī́nām
01.163.08c | ánu vrā́tāsas táva sakhyám īyur
01.163.08d | ánu devā́ mamire vīríyaṁ te

01.163.09a | híraṇyaśr̥ṅgo áyo asya pā́dā
01.163.09b | mánojavā ávara índra āsīt
01.163.09c | devā́ íd asya havirádyam āyan
01.163.09d | yó árvantam prathamó adhyátiṣṭhat

01.163.10a | īrmā́ntāsaḥ sílikamadhyamāsaḥ
01.163.10b | sáṁ śū́raṇāso diviyā́so átyāḥ
01.163.10c | *haṁsā́ iva śrayaṇiśó yatante
01.163.10d | yád ā́kṣiṣur diviyám ájmam áśvāḥ

01.163.11a | táva śárīram patayiṣṇú arvan
01.163.11b | táva cittáṁ vā́ta iva dhrájīmān
01.163.11c | táva śŕ̥ṅgāṇi víṣṭhitā purutrā́
01.163.11d | áraṇyeṣu járbhurāṇā caranti

01.163.12a | úpa prā́gāc chásanaṁ vājī́ árvā
01.163.12b | devadrī́cā mánasā dī́dhiyānaḥ
01.163.12c | ajáḥ puró nīyate nā́bhir asya
01.163.12d | ánu paścā́t kaváyo yanti rebhā́ḥ

01.163.13a | úpa prā́gāt paramáṁ yát sadhástham
01.163.13b | árvām̐ áchā pitáram mātáraṁ ca
01.163.13c | adyā́ devā́ñ júṣṭatamo hí gamyā́
01.163.13d | áthā́ śāste dāśúṣe vā́riyāṇi

01.164.01a | asyá vāmásya palitásya hótus
01.164.01b | tásya bhrā́tā madhyamó asti áśnaḥ
01.164.01c | tr̥tī́yo bhrā́tā ghr̥tápr̥ṣṭho asya
01.164.01d | átrāpaśyaṁ viśpátiṁ saptáputram

01.164.02a | saptá yuñjanti rátham ékacakram
01.164.02b | éko áśvo vahati saptánāmā
01.164.02c | trinā́bhi cakrám ajáram anarváṁ
01.164.02d | yátremā́ víśvā bhúvanā́dhi tasthúḥ

01.164.03a | imáṁ rátham ádhi yé saptá tasthúḥ
01.164.03b | saptácakraṁ saptá vahanti áśvāḥ
01.164.03c | saptá svásāro abhí sáṁ navante
01.164.03d | yátra gávāṁ níhitā saptá nā́ma

01.164.04a | kó dadarśa prathamáṁ jā́yamānam
01.164.04b | asthanvántaṁ yád anasthā́ bíbharti
01.164.04c | bhū́myā ásur ásr̥g ātmā́ kúva svit
01.164.04d | kó vidvā́ṁsam úpa gāt práṣṭum etát

01.164.05a | pā́kaḥ pr̥chāmi mánasā́vijānan
01.164.05b | devā́nām enā́ níhitā padā́ni
01.164.05c | vatsé baṣkáye ádhi saptá tántūn
01.164.05d | ví tatnire kaváya ótavā́ u

01.164.06a | ácikitvāñ cikitúṣaś cid átra
01.164.06b | kavī́n pr̥chāmi vidmáne ná vidvā́n
01.164.06c | ví yás tastámbha ṣáḷ imā́ rájāṁsi
01.164.06d | ajásya rūpé kím ápi svid ékam

01.164.07a | ihá bravītu yá īm aṅgá véda
01.164.07b | asyá vāmásya níhitam padáṁ véḥ
01.164.07c | śīrṣṇáḥ kṣīráṁ duhrate gā́vo asya
01.164.07d | vavríṁ vásānā udakám padā́puḥ

01.164.08a | mātā́ pitáram r̥tá ā́ babhāja
01.164.08b | dhīti ágre mánasā sáṁ hí jagmé
01.164.08c | sā́ bībhatsúr gárbharasā níviddhā
01.164.08d | námasvanta íd upavākám īyuḥ

01.164.09a | yuktā́ mātā́sīd dhurí dákṣiṇāyā
01.164.09b | átiṣṭhad gárbho vr̥janī́ṣu antáḥ
01.164.09c | ámīmed vatsó ánu gā́m apaśyad
01.164.09d | viśvarūpíyaṁ triṣú yójaneṣu

01.164.10a | tisró mātr̥ŕ̥s trī́n pitr̥ŕ̥n bíbhrad éka
01.164.10b | ūrdhvás tasthau ném áva glāpayanti
01.164.10c | mantráyante divó amúṣya pr̥ṣṭhé
01.164.10d | viśvavídaṁ vā́cam áviśvaminvām

01.164.11a | duvā́daśāraṁ nahí táj járāya
01.164.11b | várvarti cakrám pári dyā́m r̥tásya
01.164.11c | ā́ putrā́ agne mithunā́so átra
01.164.11d | saptá śatā́ni viṁśatíś ca tasthuḥ

01.164.12a | páñcapādam pitáraṁ dvā́daśākr̥tiṁ
01.164.12b | divá āhuḥ páre árdhe purīṣíṇam
01.164.12c | áthemé anyá úpare vicakṣaṇáṁ
01.164.12d | saptácakre ṣáḷara āhur árpitam

01.164.13a | páñcāre cakré parivártamāne
01.164.13b | tásminn ā́ tasthur bhúvanāni víśvā
01.164.13c | tásya nā́kṣas tapyate bhū́ribhāraḥ
01.164.13d | sanā́d evá ná śīryate sánābhiḥ

01.164.14a | sánemi cakrám ajáraṁ ví vāvr̥ta
01.164.14b | uttānā́yāṁ dáśa yuktā́ vahanti
01.164.14c | sū́ryasya cákṣū rájasaiti ā́vr̥taṁ
01.164.14d | tásminn ā́rpitā bhúvanāni víśvā

01.164.15a | sākaṁjā́nāṁ saptátham āhur ekajáṁ
01.164.15b | ṣáḷ íd yamā́ ŕ̥ṣayo devajā́ íti
01.164.15c | téṣām iṣṭā́ni víhitāni dhāmaśá
01.164.15d | sthātré rejante víkr̥tāni rūpaśáḥ

01.164.16a | stríyaḥ satī́s tā́m̐ u me puṁsá āhuḥ
01.164.16b | páśyad akṣaṇvā́n ná ví cetad andháḥ
01.164.16c | kavír yáḥ putráḥ sá īm ā́ ciketa
01.164.16d | yás tā́ vijānā́t sá pitúṣ pitā́sat

01.164.17a | aváḥ páreṇa pará enā́vareṇa
01.164.17b | padā́ vatsám bíbhratī gaúr úd asthāt
01.164.17c | sā́ kadrī́cī káṁ svid árdham párāgāt
01.164.17d | kúva svit sūte nahí yūthé antáḥ

01.164.18a | aváḥ páreṇa pitáraṁ yó asya
01.164.18b | anuvéda pará enā́vareṇa
01.164.18c | kavīyámānaḥ ká ihá prá vocad
01.164.18d | devám mánaḥ kúto ádhi prájātam

01.164.19a | yé arvā́ñcas tā́m̐ u párāca āhur
01.164.19b | yé párāñcas tā́m̐ u arvā́ca āhuḥ
01.164.19c | índraś ca yā́ cakráthuḥ soma tā́ni
01.164.19d | dhurā́ ná yuktā́ rájaso vahanti

01.164.20a | duvā́ suparṇā́ sayújā sákhāyā
01.164.20b | samānáṁ vr̥kṣám pári ṣasvajāte
01.164.20c | táyor anyáḥ píppalaṁ svādú átti
01.164.20d | ánaśnann anyó abhí cākaśīti

01.164.21a | yátrā suparṇā́ amŕ̥tasya bhāgám
01.164.21b | ánimeṣaṁ vidáthābhisváranti
01.164.21c | inó víśvasya bhúvanasya gopā́ḥ
01.164.21d | sá mā dhī́raḥ pā́kam átrā́ viveśa

01.164.22a | yásmin vr̥kṣé madhuádaḥ suparṇā́
01.164.22b | niviśánte súvate cā́dhi víśve
01.164.22c | tásyéd āhuḥ píppalaṁ svādú ágre
01.164.22d | tán nón naśad yáḥ pitáraṁ ná véda

01.164.23a | yád gāyatré ádhi gāyatrám ā́hitaṁ
01.164.23b | traíṣṭubhād vā traíṣṭubhaṁ nirátakṣata
01.164.23c | yád vā jágaj jágati ā́hitam padáṁ
01.164.23d | yá ít tád vidús té amr̥tatvám ānaśuḥ

01.164.24a | gāyatréṇa práti mimīte arkám
01.164.24b | arkéṇa sā́ma traíṣṭubhena vākám
01.164.24c | vākéna vākáṁ dvipádā cátuṣpadā
01.164.24d | akṣáreṇa mimate saptá vā́ṇīḥ

01.164.25a | jágatā síndhuṁ diví astabhāyad
01.164.25b | rathaṁtaré sū́riyam páry apaśyat
01.164.25c | gāyatrásya samídhas tisrá āhus
01.164.25d | táto mahnā́ prá ririce mahitvā́

01.164.26a | úpa hvaye sudúghāṁ dhenúm etā́ṁ
01.164.26b | suhásto godhúg utá dohad enām
01.164.26c | śréṣṭhaṁ saváṁ savitā́ sāviṣan no
01.164.26d | abhī́ddho gharmás tád u ṣú prá vocam

01.164.27a | hiṅkr̥ṇvatī́ vasupátnī vásūnāṁ
01.164.27b | vatsám ichántī mánasābhi ā́gāt
01.164.27c | duhā́m aśvíbhyām páyo aghniyéyáṁ
01.164.27d | sā́ vardhatām mahaté saúbhagāya

01.164.28a | gaúr amīmed ánu vatsám miṣántam
01.164.28b | mūrdhā́naṁ híṅṅ akr̥ṇon mā́tavā́ u
01.164.28c | sŕ̥kvāṇaṁ gharmám abhí vāvaśānā́
01.164.28d | mímāti māyúm páyate páyobhiḥ

01.164.29a | ayáṁ sá śiṅkte yéna gaúr abhī́vr̥tā
01.164.29b | mímāti māyúṁ dhvasánāv ádhi śritā́
01.164.29c | sā́ cittíbhir ní hí cakā́ra mártiyaṁ
01.164.29d | vidyúd bhávantī práti vavrím auhata

01.164.30a | anác chaye ̀ turágātu jīvám
01.164.30b | éjad dhruvám mádhya ā́ pastíyānām
01.164.30c | jīvó mr̥tásya carati svadhā́bhir
01.164.30d | ámartiyo mártiyenā sáyoniḥ

01.164.31a | ápaśyaṁ gopā́m ánipadyamānam
01.164.31b | ā́ ca párā ca pathíbhiś cárantam
01.164.31c | sá sadhrī́cīḥ sá víṣūcīr vásāna
01.164.31d | ā́ varīvarti bhúvaneṣu antáḥ

01.164.32a | yá īṁ cakā́ra ná só asyá veda
01.164.32b | yá īṁ dadárśa hírug ín nú tásmāt
01.164.32c | sá mātúr yónā párivīto antár
01.164.32d | bahuprajā́ nírr̥tim ā́ viveśa

01.164.33a | dyaúr me pitā́ janitā́ nā́bhir átra
01.164.33b | bándhur me mātā́ pr̥thivī́ mahī́yám
01.164.33c | uttānáyoś camúvor yónir antár
01.164.33d | átrā pitā́ duhitúr gárbham ā́dhāt

01.164.34a | pr̥chā́mi tvā páram ántam pr̥thivyā́ḥ
01.164.34b | pr̥chā́mi yátra bhúvanasya nā́bhiḥ
01.164.34c | pr̥chā́mi tvā vŕ̥ṣṇo áśvasya rétaḥ
01.164.34d | pr̥chā́mi vācáḥ paramáṁ víoma

01.164.35a | iyáṁ védiḥ páro ántaḥ pr̥thivyā́
01.164.35b | ayáṁ yajñó ̀ bhúvanasya nā́bhiḥ
01.164.35c | ayáṁ sómo vŕ̥ṣṇo áśvasya réto
01.164.35d | brahmā́yáṁ vācáḥ paramáṁ víoma

01.164.36a | saptā́rdhagarbhā́ bhúvanasya réto
01.164.36b | víṣṇos tiṣṭhanti pradíśā vídharmaṇi
01.164.36c | té dhītíbhir mánasā té vipaścítaḥ
01.164.36d | paribhúvaḥ pári bhavanti viśvátaḥ

01.164.37a | ná ví jānāmi yád ivedám ásmi
01.164.37b | niṇyáḥ sáṁnaddho mánasā carāmi
01.164.37c | yadā́ mā́gan prathamajā́ r̥tásya
01.164.37d | ā́d íd vācó aśnuve bhāgám asyā́ḥ

01.164.38a | ápāṅ prā́ṅ eti svadháyā gr̥bhītó
01.164.38b | ámartiyo mártiyenā sáyoniḥ
01.164.38c | tā́ śáśvantā viṣūcī́nā viyántā
01.164.38d | ní anyáṁ cikyúr ná ní cikyur anyám

01.164.39a | r̥có akṣáre paramé víoman
01.164.39b | yásmin devā́ ádhi víśve niṣedúḥ
01.164.39c | yás tán ná véda kím r̥cā́ kariṣyati
01.164.39d | yá ít tád vidús tá imé sám āsate

01.164.40a | sūyavasā́d bhágavatī hí bhūyā́
01.164.40b | átho vayám bhágavantaḥ siyāma
01.164.40c | addhí tŕ̥ṇam aghniye viśvadā́nīm
01.164.40d | píba śuddhám udakám ācárantī

01.164.41a | gaurī́r mimāya salilā́ni tákṣatī
01.164.41b | ékapadī dvipádī sā́ cátuṣpadī
01.164.41c | aṣṭā́padī návapadī babhūvúṣī
01.164.41d | sahásrākṣarā paramé víoman

01.164.42a | tásyāḥ samudrā́ ádhi ví kṣaranti
01.164.42b | téna jīvanti pradíśaś cátasraḥ
01.164.42c | tátaḥ kṣarati akṣáraṁ
01.164.42d | tád víśvam úpa jīvati

01.164.43a | śakamáyaṁ dhūmám ārā́d apaśyaṁ
01.164.43b | viṣūvátā pará enā́vareṇa
01.164.43c | ukṣā́ṇam pŕ̥śnim apacanta vīrā́s
01.164.43d | tā́ni dhármāṇi prathamā́ni āsan

01.164.44a | tráyaḥ keśína r̥tuthā́ ví cakṣate
01.164.44b | saṁvatsaré vapata éka eṣām
01.164.44c | víśvam éko abhí caṣṭe śácībhir
01.164.44d | dhrā́jir ékasya dadr̥śe ná rūpám

01.164.45a | catvā́ri vā́k párimitā padā́ni
01.164.45b | tā́ni vidur brāhmaṇā́ yé manīṣíṇaḥ
01.164.45c | gúhā trī́ṇi níhitā néṅgayanti
01.164.45d | turī́yaṁ vācó manuṣyā\ vadanti

01.164.46a | índram mitráṁ váruṇam agním āhur
01.164.46b | átho divyáḥ sá suparṇó garútmān
01.164.46c | ékaṁ sád víprā bahudhā́ vadanti
01.164.46d | agníṁ yamám mātaríśvānam āhuḥ

01.164.47a | kr̥ṣṇáṁ niyā́naṁ hárayaḥ suparṇā́
01.164.47b | apó vásānā dívam út patanti
01.164.47c | tá ā́vavr̥tran sádanād r̥tásya
01.164.47d | ā́d íd ghr̥téna pr̥thivī́ ví udyate

01.164.48a | duvā́daśa pradháyaś cakrám ékaṁ
01.164.48b | trī́ṇi nábhyāni ká u tác ciketa
01.164.48c | tásmin sākáṁ ̀ triśatā́ ná śaṅkávo
01.164.48d | arpitā́ḥ ṣaṣṭír ná calācalā́saḥ

01.164.49a | yás te stánaḥ śaśayó yó mayobhū́r
01.164.49b | yéna víśvā púṣyasi vā́riyāṇi
01.164.49c | yó ratnadhā́ vasuvíd yáḥ sudátraḥ
01.164.49d | sárasvati tám ihá dhā́tave kaḥ

01.164.50a | yajñéna yajñám ayajanta devā́s
01.164.50b | tā́ni dhármāṇi prathamā́ni āsan
01.164.50c | té ha nā́kam mahimā́naḥ sacanta
01.164.50d | yátra pū́rve sādhiyā́ḥ sánti devā́ḥ

01.164.51a | samānám etád udakám
01.164.51b | úc caíti áva cā́habhiḥ
01.164.51c | bhū́mim parjányā jínvanti
01.164.51d | dívaṁ jinvanti agnáyaḥ

01.164.52a | divyáṁ suparṇáṁ vāyasám br̥hántam
01.164.52b | apā́ṁ gárbhaṁ darśatám óṣadhīnām
01.164.52c | abhīpató vr̥ṣṭíbhis tarpáyantaṁ
01.164.52d | sárasvantam ávase johavīmi

01.165.01a | káyā śubhā́ sávayasaḥ sánīḷāḥ
01.165.01b | samāniyā́ marútaḥ sám mimikṣuḥ
01.165.01c | káyā matī́ kúta étāsa eté
01.165.01d | árcanti śúṣmaṁ vŕ̥ṣaṇo vasūyā́

01.165.02a | kásya bráhmāṇi jujuṣur yúvānaḥ
01.165.02b | kó adhvaré marúta ā́ vavarta
01.165.02c | śyenā́m̐ iva dhrájato antárikṣe
01.165.02d | kéna mahā́ mánasā rīramāma

01.165.03a | kútas tuvám indara+ mā́hinaḥ sánn
01.165.03b | éko yāsi satpate kíṁ ta itthā́
01.165.03c | sám pr̥chase samarāṇáḥ śubhānaír
01.165.03d | vocés tán no harivo yát te asmé

01.165.04a | bráhmāṇi me matáyaḥ śáṁ sutā́saḥ
01.165.04b | śúṣma iyarti prábhr̥to me ádriḥ
01.165.04c | ā́ śāsate práti haryanti ukthā́
01.165.04d | imā́ hárī vahatas tā́ no ácha

01.165.05a | áto vayám antamébhir yujānā́ḥ
01.165.05b | svákṣatrebhis tanúvaḥ śúmbhamānāḥ
01.165.05c | máhobhir étām̐ úpa yujmahe nú
01.165.05d | índra svadhā́m ánu hí no babhū́tha

01.165.06a | kúva syā́ vo marutaḥ svadhā́ āsīd
01.165.06b | yán mā́m ékaṁ samádhattāhihátye
01.165.06c | aháṁ hí ūgrás taviṣás túviṣmān
01.165.06d | víśvasya śátror ánamaṁ vadhasnaíḥ

01.165.07a | bhū́ri cakartha yújiyebhir asmé
01.165.07b | samānébhir vr̥ṣabha paúṁsiyebhiḥ
01.165.07c | bhū́rīṇi hí kr̥ṇávāmā śaviṣṭha
01.165.07d | índra krátvā maruto yád váśāma

01.165.08a | vádhīṁ vr̥trám maruta indriyéṇa
01.165.08b | svéna bhā́mena taviṣó babhūvā́n
01.165.08c | ahám etā́ mánave viśváścandrāḥ
01.165.08d | sugā́ apáś cakara vájrabāhuḥ

01.165.09a | ánuttam ā́ te maghavan nákir nú
01.165.09b | ná tvā́vām̐ asti devátā vídānaḥ
01.165.09c | ná jā́yamāno náśate ná jātó
01.165.09d | yā́ni kariṣyā́ kr̥ṇuhí pravr̥ddha

01.165.10a | ékasya cin me vibhú astu ójo
01.165.10b | yā́ nú dadhr̥ṣvā́n kr̥ṇávai manīṣā́
01.165.10c | aháṁ hí ūgró maruto vídāno
01.165.10d | yā́ni cyávam índra íd īśa eṣām

01.165.11a | ámandan mā maruta stómo átra
01.165.11b | yán me naraḥ śrútiyam bráhma cakrá
01.165.11c | índrāya vŕ̥ṣṇe súmakhāya máhyaṁ
01.165.11d | sákhye sákhāyas tanúve tanū́bhiḥ

01.165.12a | evéd eté práti mā rócamānā
01.165.12b | ánediyaḥ śráva éṣo dádhānāḥ
01.165.12c | saṁcákṣiyā marutaś candrávarṇā
01.165.12d | áchānta me chadáyāthā ca nūnám

01.165.13a | kó nú átra maruto māmahe vaḥ
01.165.13b | prá yātana sákhīm̐r áchā sakhāyaḥ
01.165.13c | mánmāni citrā apivātáyanta
01.165.13d | eṣā́m bhūta návedā ma r̥tā́nām

01.165.14a | ā́ yád duvasyā́d duváse ná kārúr
01.165.14b | asmā́ñ cakré ̀ māniyásya medhā́
01.165.14c | ó ṣú vartta maruto vípram ácha
01.165.14d | imā́ bráhmāṇi jaritā́ vo arcat

01.165.15a | eṣá va stómo maruta iyáṁ gī́r
01.165.15b | māndāriyásya māniyásya kāróḥ
01.165.15c | ā́ iṣā́ yāsīṣṭa tanúve vayā́ṁ
01.165.15d | vidyā́meṣáṁ vr̥jánaṁ jīrádānum

01.166.01a | tán nú vocāma rabhasā́ya jánmane
01.166.01b | pū́rvam mahitváṁ vr̥ṣabhásya ketáve
01.166.01c | aidhéva yā́man marutas tuviṣvaṇo
01.166.01d | yudhéva śakrās taviṣā́ṇi kartana

01.166.02a | nítyaṁ ná sūnúm mádhu bíbhrata úpa
01.166.02b | krī́ḷanti krīḷā́ vidátheṣu ghŕ̥ṣvayaḥ
01.166.02c | nákṣanti rudrā́ ávasā namasvínaṁ
01.166.02d | ná mardhanti svátavaso haviṣkŕ̥tam

01.166.03a | yásmā ū́māso amŕ̥tā árāsata
01.166.03b | rāyás póṣaṁ ca havíṣā dadāśúṣe
01.166.03c | ukṣánti asmai marúto hitā́ iva
01.166.03d | purū́ rájāṁsi páyasā mayobhúvaḥ

01.166.04a | ā́ yé rájāṁsi táviṣībhir ávyata
01.166.04b | prá va évāsaḥ sváyatāso adhrajan
01.166.04c | bháyante víśvā bhúvanāni harmiyā́
01.166.04d | citró vo yā́maḥ práyatāsu r̥ṣṭíṣu

01.166.05a | yát tveṣáyāmā nadáyanta párvatān
01.166.05b | divó vā pr̥ṣṭháṁ náriyā ácucyavuḥ
01.166.05c | víśvo vo ájman bhayate vánaspátī
01.166.05d | rathīyántīva prá jihīta óṣadhiḥ

01.166.06a | yūyáṁ na ugrā marutaḥ sucetúnā
01.166.06b | áriṣṭagrāmāḥ sumatím pipartana
01.166.06c | yátrā vo didyúd rádati krívirdatī
01.166.06d | riṇā́ti paśváḥ súdhiteva barháṇā

01.166.07a | prá skambhádeṣṇā anavabhrárādhaso
01.166.07b | alātr̥ṇā́so vidátheṣu súṣṭutāḥ
01.166.07c | árcanti arkám madirásya pītáye
01.166.07d | vidúr vīrásya prathamā́ni paúṁsiyā

01.166.08a | śatábhujibhis tám abhíhruter aghā́t
01.166.08b | pūrbhī́ rakṣatā maruto yám ā́vata
01.166.08c | jánaṁ yám ugrās tavaso virapśinaḥ
01.166.08d | pāthánā śáṁsāt tánayasya puṣṭíṣu

01.166.09a | víśvāni bhadrā́ maruto rátheṣu vo
01.166.09b | mithaspŕ̥dhyeva taviṣā́ṇi ā́hitā
01.166.09c | áṁseṣu ā́ vaḥ prápatheṣu khādáyo
01.166.09d | ákṣo vaś cakrā́ samáyā ví vāvr̥te

01.166.10a | bhū́rīṇi bhadrā́ náriyeṣu bāhúṣu
01.166.10b | vákṣassu rukmā́ rabhasā́so añjáyaḥ
01.166.10c | áṁseṣu étāḥ pavíṣu kṣurā́ ádhi
01.166.10d | váyo ná pakṣā́n ví ánu śríyo dhire

01.166.11a | mahā́nto mahnā́ vibhúvo víbhūtayo
01.166.11b | dūredŕ̥śo yé diviyā́ iva stŕ̥bhiḥ
01.166.11c | mandrā́ḥ sujihvā́ḥ sváritāra āsábhiḥ
01.166.11d | sámmiślā índre marútaḥ pariṣṭúbhaḥ

01.166.12a | tád vaḥ sujātā maruto mahitvanáṁ
01.166.12b | dīrgháṁ vo dātrám áditer iva vratám
01.166.12c | índraś caná tyájasā ví hruṇāti táj
01.166.12d | jánāya yásmai sukŕ̥te árādhuvam

01.166.13a | tád vo jāmitvám marutaḥ páre yugé
01.166.13b | purū́ yác cháṁsam amŕ̥tāsa ā́vata
01.166.13c | ayā́ dhiyā́ mánave śruṣṭím ā́viyā
01.166.13d | sākáṁ náro daṁsánair ā́ cikitrire

01.166.14a | yéna dīrghám marutaḥ śūśávāma
01.166.14b | yuṣmā́kena párīṇasā turāsaḥ
01.166.14c | ā́ yát tatánan vr̥jáne jánāsa
01.166.14d | ebhír yajñébhis tád abhī́ṣṭim aśyām

01.166.15a | eṣá va stómo maruta iyáṁ gī́r
01.166.15b | māndāriyásya māniyásya kāróḥ
01.166.15c | ā́ iṣā́ yāsīṣṭa tanúve vayā́ṁ
01.166.15d | vidyā́meṣáṁ vr̥jánaṁ jīrádānum

01.167.01a | sahásraṁ ta indara+ ūtáyo naḥ
01.167.01b | sahásram íṣo harivo gūrtátamāḥ
01.167.01c | sahásraṁ ̀ ráayo mādayádhyai
01.167.01d | sahasríṇa úpa no yantu vā́jāḥ

01.167.02a | ā́ nó 'vobhir marúto yāntu áchā
01.167.02b | jyéṣṭhebhir vā br̥háddivaiḥ sumāyā́ḥ
01.167.02c | ádha yád eṣāṁ niyútaḥ paramā́ḥ
01.167.02d | samudrásya cid dhanáyanta pāré

01.167.03a | mimyákṣa yéṣu súdhitā ghr̥tā́cī
01.167.03b | híraṇyanirṇig úparā ná r̥ṣṭíḥ
01.167.03c | gúhā cárantī mánuṣo ná yóṣā
01.167.03d | sabhā́vatī vidathíyeva sáṁ vā́k

01.167.04a | párā śubhrā́ ayáaso yavīyā́
01.167.04b | sādhāraṇyéva marúto mimikṣuḥ
01.167.04c | ná rodasī́ ápa nudanta ghorā́
01.167.04d | juṣánta vŕ̥dhaṁ sakhiyā́ya devā́ḥ

01.167.05a | jóṣad yád īm asuríyā sacádhyai
01.167.05b | víṣitastukā rodasī́ nr̥máṇāḥ
01.167.05c | ā́ sūriyéva vidható ráthaṁ gāt
01.167.05d | tveṣápratīkā nábhaso ná ityā́

01.167.06a | ā́sthāpayanta yuvatíṁ yúvānaḥ
01.167.06b | śubhé nímiślāṁ vidátheṣu pajrā́m
01.167.06c | arkó yád vo ̀ maruto havíṣmān
01.167.06d | gā́yad gātháṁ sutásomo duvasyán

01.167.07a | prá táṁ vivakmi vákmiyo yá eṣām
01.167.07b | marútām ̀ mahimā́ satyó ásti
01.167.07c | sácā yád īṁ vŕ̥ṣamaṇā ahaṁyú
01.167.07d | sthirā́ cij jánīr váhate subhāgā́ḥ

01.167.08a | páanti mitrā́váruṇāv avadyā́c
01.167.08b | cáyata īm aryamó ápraśastān
01.167.08c | utá cyavante ácyutā dhruvā́ṇi
01.167.08d | vāvr̥dhá īm maruto dā́tivāraḥ

01.167.09a | nahī́ nú vo maruto ánti asmé
01.167.09b | ārā́ttāc cic chávaso ántam āpúḥ
01.167.09c | té dhr̥ṣṇúnā śávasā śūśuvā́ṁso
01.167.09d | árṇo ná dvéṣo dhr̥ṣatā́ pári ṣṭhuḥ

01.167.10a | vayám adyá índarasya+ práyiṣṭhā+
01.167.10b | vayáṁ śuvó vocemahi samaryé
01.167.10c | vayám purā́ máhi ca no ánu dyū́n
01.167.10d | tán na r̥bhukṣā́ narā́m ánu ṣyāt

01.167.11a | eṣá va stómo maruta iyáṁ gī́r
01.167.11b | māndāriyásya māniyásya kāróḥ
01.167.11c | ā́ iṣā́ yāsīṣṭa tanúve vayā́ṁ
01.167.11d | vidyā́meṣáṁ vr̥jánaṁ jīrádānum

01.168.01a | yajñā́-yajñā vaḥ samanā́ tuturváṇir
01.168.01b | dhíyaṁ-dhiyaṁ vo devayā́ u dadhidhve
01.168.01c | ā́ vo arvā́caḥ suvitā́ya ródasyor
01.168.01d | mahé vavr̥tyām ávase suvr̥ktíbhiḥ

01.168.02a | vavrā́so ná yé suajā́ḥ svátavasa
01.168.02b | íṣaṁ súvar abhijā́yanta dhū́tayaḥ
01.168.02c | sahasríyāso apáaṁ ná ūrmáya
01.168.02d | āsā́ gā́vo vándiyāso ná ukṣáṇaḥ

01.168.03a | sómāso ná yé sutā́s tr̥ptáaṁśavo
01.168.03b | hr̥tsú pītā́so duváso ná ā́sate
01.168.03c | aíṣām áṁseṣu rambhíṇīva rārabhe
01.168.03d | hásteṣu khādíś ca kr̥tíś ca sáṁ dadhe

01.168.04a | áva sváyuktā divá ā́ vŕ̥thā yayur
01.168.04b | ámartiyāḥ káśayā codata tmánā
01.168.04c | areṇávas tuvijātā́ acucyavur
01.168.04d | dr̥r̥ḷhā́ni+ cin marúto bhrā́jadr̥ṣṭayaḥ

01.168.05a | kó vo antár maruta r̥ṣṭividyuto
01.168.05b | réjati tmánā hánuveva jihváyā
01.168.05c | dhanuacyúta iṣáaṁ ná yā́mani
01.168.05d | purupraíṣā ahaníyo ná étaśaḥ

01.168.06a | kúva svid asyá rájaso mahás páraṁ
01.168.06b | kuvā́varam maruto yásmin āyayá
01.168.06c | yác cyāváyatha vithuréva sáṁhitaṁ
01.168.06d | ví ádriṇā patatha tveṣám arṇavám

01.168.07a | sātír ná vo ámavatī súvarvatī
01.168.07b | tveṣā́ vípākā marutaḥ pípiṣvatī
01.168.07c | bhadrā́ vo rātíḥ pr̥ṇató ná dákṣiṇā
01.168.07d | pr̥thujráyī asuríyeva jáñjatī

01.168.08a | práti ṣṭobhanti síndhavaḥ pavíbhyo
01.168.08b | yád abhríyāṁ vā́cam udīráyanti
01.168.08c | áva smayanta vidyútaḥ pr̥thivyā́ṁ
01.168.08d | yádī ghr̥tám marútaḥ pruṣṇuvánti

01.168.09a | ásūta pŕ̥śnir mahaté ráṇāya
01.168.09b | tveṣám ayā́sām marútām ánīkam
01.168.09c | té sapsarā́so 'janayanta ábhvam
01.168.09d | ā́d ít svadhā́m iṣirā́m páry apaśyan

01.168.10a | eṣá va stómo maruta iyáṁ gī́r
01.168.10b | māndāriyásya māniyásya kāróḥ
01.168.10c | ā́ iṣā́ yāsīṣṭa tanúve vayā́ṁ
01.168.10d | vidyā́meṣáṁ vr̥jánaṁ jīrádānum

01.169.01a | maháś cit tvám indara+ yatá etā́n
01.169.01b | maháś cid asi tyájaso varūtā́
01.169.01c | sá no vedho marútaaṁ cikitvā́n
01.169.01d | sumnā́ vanuṣva táva hí práyiṣṭhā+

01.169.02a | áyujran ta indara+ viśvákr̥ṣṭīr
01.169.02b | vidānā́so niṣṣídho martiyatrā́
01.169.02c | marútaam pr̥tsutír hā́samānā
01.169.02d | súvarmīḷhasya pradhánasya sātaú

01.169.03a | ámyak sā́ ta indara+ r̥ṣṭír asmé
01.169.03b | sánemi ábhvam marúto junanti
01.169.03c | agníś cid dhí ṣma atasé śuśukvā́n
01.169.03d | ā́po ná dvīpáṁ dádhati práyāṁsi

01.169.04a | tuváṁ tū́ na indara+ táṁ rayíṁ dā
01.169.04b | ójiṣṭhayā dákṣiṇayeva rātím
01.169.04c | stútaś ca yā́s te cakánanta vāyó
01.169.04d | stánaṁ ná mádhvaḥ pīpayanta vā́jaiḥ

01.169.05a | tuvé rā́ya indara+ tośátamāḥ
01.169.05b | praṇetā́raḥ ̀ kásya cid r̥tāyóḥ
01.169.05c | té ṣú ṇo ̀ marúto mr̥r̥ḷayantu+
01.169.05d | yé smā purā́ gātūyántīva devā́ḥ

01.169.06a | práti prá yāhīndra mīḷhúṣo nr̥ŕ̥n
01.169.06b | maháḥ pā́rthive sádane yatasva
01.169.06c | ádha yád eṣām pr̥thubudhnā́sa étās
01.169.06d | tīrthé ná aryáḥ paúṁsiyāni tasthúḥ

01.169.07a | práti ghorā́ṇām étānām ayā́sām
01.169.07b | marútāṁ śr̥ṇva āyatā́m upabdíḥ
01.169.07c | yé mártiyam pr̥tanāyántam ū́mair
01.169.07d | r̥ṇāvā́naṁ ná patáyanta sárgaiḥ

01.169.08a | tvám mā́nebhya indara+ viśvájanyā
01.169.08b | rádā marúdbhiḥ śurúdho góagrāḥ
01.169.08c | stávānebhi stavase deva devaír
01.169.08d | vidyā́meṣáṁ vr̥jánaṁ jīrádānum

01.170.01a | ná nūnám ásti nó śuváḥ
01.170.01b | kás tád veda yád ádbhutam
01.170.01c | anyásya cittám abhí saṁcaréṇiyam
01.170.01d | utā́dhītaṁ ví naśyati

01.170.02a | kíṁ na indra jighāṁsasi
01.170.02b | bhrā́taro marútas táva
01.170.02c | tébhiḥ kalpasva sādhuyā́
01.170.02d | mā́ naḥ samáraṇe vadhīḥ

01.170.03a | kíṁ no bhrātar agastiya
01.170.03b | sákhā sánn áti manyase
01.170.03c | vidmā́ hí te yáthā máno
01.170.03d | asmábhyam ín ná ditsasi

01.170.04a | áraṁ kr̥ṇvantu védiṁ
01.170.04b | sám agním indhatām puráḥ
01.170.04c | tátrāmŕ̥tasya cétanaṁ
01.170.04d | yajñáṁ te tanavāvahai

01.170.05a | tvám īśiṣe vasupate vásūnāṁ
01.170.05b | tvám mitrā́ṇām mitrapate dháyiṣṭhaḥ+
01.170.05c | índra tuvám marúdbhiḥ sáṁ vadasva
01.170.05d | ádha prā́śāna r̥tuthā́ havī́ṁṣi

01.171.01a | práti va enā́ námasāhám emi
01.171.01b | sūkténa bhikṣe sumatíṁ turā́ṇām
01.171.01c | rarāṇátā maruto vediyā́bhir
01.171.01d | ní héḷo dhattá ví mucadhvam áśvān

01.171.02a | eṣá va stómo maruto námasvān
01.171.02b | hr̥dā́ taṣṭó mánasā dhāyi devāḥ
01.171.02c | úpem ā́ yāta mánasā juṣāṇā́
01.171.02d | yūyáṁ hí ṣṭhā́ námasa íd vr̥dhā́saḥ

01.171.03a | stutā́so no marúto mr̥r̥ḷayantu+
01.171.03b | utá stutó maghávā śámbhaviṣṭhaḥ
01.171.03c | ūrdhvā́ naḥ santu komiyā́ vánāni
01.171.03d | áhāni víśvā maruto jigīṣā́

01.171.04a | asmā́d aháṁ taviṣā́d ī́ṣamāṇa
01.171.04b | índrād bhiyā́ maruto réjamānaḥ
01.171.04c | yuṣmábhyaṁ havyā́ níśitāni āsan
01.171.04d | tā́ni āré cakr̥mā mr̥r̥ḷátā+ naḥ

01.171.05a | yéna mā́nāsaś citáyanta usrā́
01.171.05b | víuṣṭiṣu śávasā śáśvatīnām
01.171.05c | sá no marúdbhir vr̥ṣabha śrávo dhā
01.171.05d | ugrá ugrébhi stháviraḥ sahodā́ḥ

01.171.06a | tuvám pāhi indra sáhīyaso nr̥ŕ̥n
01.171.06b | bhávā marúdbhir ávayātaheḷāḥ
01.171.06c | supraketébhiḥ sāsahír dádhāno
01.171.06d | vidyā́meṣáṁ vr̥jánaṁ jīrádānum

01.172.01a | citró vo astu yā́maś
01.172.01b | citrá ūtī́ sudānavaḥ
01.172.01c | máruto áhibhānavaḥ

01.172.02a | āré sā́ vaḥ sudānavo
01.172.02b | máruta r̥ñjatī́ śáruḥ
01.172.02c | āré áśmā yám ásyatha

01.172.03a | tr̥ṇaskandásya nú víśaḥ
01.172.03b | pári vr̥ṅkta sudānavaḥ
01.172.03c | ūrdhvā́n naḥ karta jīváse

01.173.01a | gā́yat sā́ma nabhaníyaṁ yáthā vér
01.173.01b | árcāma tád vāvr̥dhānáṁ súvarvat
01.173.01c | gā́vo dhenávo barhíṣi ádabdhā
01.173.01d | ā́ yát sadmā́naṁ diviyáṁ vívāsān

01.173.02a | árcad vŕ̥ṣā vŕ̥ṣabhiḥ svéduhavyair
01.173.02b | mr̥gó ná áśno áti yáj juguryā́t
01.173.02c | prá mandayúr ̀ manā́ṁ gūrta hótā
01.173.02d | bhárate máryo mithunā́ yájatraḥ

01.173.03a | nákṣad dhótā pári sádma mitā́ yán
01.173.03b | bhárad gárbham ā́ śarádaḥ pr̥thivyā́ḥ
01.173.03c | krándad áśvo náyamāno ruvád gaúr
01.173.03d | antár dūtó ná ródasī carad vā́k

01.173.04a | tā́ karmā́ṣatarā asmai
01.173.04b | prá cyautnā́ni devayánto bharante
01.173.04c | jújoṣad ̀ índaro+ dasmávarcā
01.173.04d | nā́satiyeva súgmiyo ratheṣṭhā́ḥ

01.173.05a | tám u ṣṭuhi índaraṁ+ yó ha sátvā
01.173.05b | yáḥ śū́ro ̀ maghávā yó ratheṣṭhā́ḥ
01.173.05c | pratīcáś cid ̀ yódhīyān vŕ̥ṣaṇvān
01.173.05d | vavavrúṣaś cit támaso vihantā́

01.173.06a | prá yád itthā́ mahinā́ nŕ̥bhyo ásti
01.173.06b | áraṁ ródasī kakṣíye ná asmai
01.173.06c | sáṁ vivya índro vr̥jánaṁ ná bhū́mā
01.173.06d | bhárti svadhā́vām̐ opaśám iva dyā́m

01.173.07a | samátsu tvā śūra satā́m urāṇám
01.173.07b | prapathíntamam paritaṁsayádhyai
01.173.07c | sajóṣasa indaram+ máde kṣoṇī́ḥ
01.173.07d | sūríṁ cid yé anumádanti vā́jaiḥ

01.173.08a | evā́ hí te śáṁ sávanā samudrá
01.173.08b | ā́po yát ta āsú mádanti devī́ḥ
01.173.08c | víśvā te ánu jóṣiyā bhuud gaúḥ
01.173.08d | sūrī́ṁś cid yádi dhiṣā́ véṣi jánān

01.173.09a | ásāma yáthā suṣakhā́ya ena
01.173.09b | suabhiṣṭáyo naráaṁ ná śáṁsaiḥ
01.173.09c | ásad yáthā na índro vandaneṣṭhā́s
01.173.09d | turó ná kárma náyamāna ukthā́

01.173.10a | víṣpardhaso ̀ naráaṁ ná śáṁsair
01.173.10b | asmā́kāsad índaro+ vájrahastaḥ
01.173.10c | mitrāyúvo ná pū́rpatiṁ súśiṣṭau
01.173.10d | madhyāyúva úpa śikṣanti yajñaíḥ

01.173.11a | yajñó hí ṣma índaraṁ+ káś cid r̥ndháñ
01.173.11b | juhurāṇáś cin mánasā pariyán
01.173.11c | tīrthé ná áchā tātr̥ṣāṇám óko
01.173.11d | dīrghó ná sidhrám ā́ kr̥ṇoti ádhvā

01.173.12a | mó ṣū́ ṇa indra átra pr̥tsú devaír
01.173.12b | ásti hí ṣmā te śuṣmin avayáaḥ
01.173.12c | maháś cid yásya mīḷhúṣo yavīyā́
01.173.12d | havíṣmato marúto vándate gī́ḥ

01.173.13a | eṣá stóma indara+ túbhyam asmé
01.173.13b | eténa gātúṁ harivo vido naḥ
01.173.13c | ā́ no vavr̥tyāḥ suvitā́ya deva
01.173.13d | vidyā́meṣáṁ vr̥jánaṁ jīrádānum

01.174.01a | tuváṁ rā́jā indara+ yé ca devā́
01.174.01b | rákṣā nr̥ŕ̥n pāhí asura tvám asmā́n
01.174.01c | tváṁ sátpatir maghávā nas tárutras
01.174.01d | tuváṁ satyó vásavānaḥ sahodā́ḥ

01.174.02a | dáno víśa indara+ mr̥dhrávācaḥ
01.174.02b | saptá yát púraḥ śárma śā́radīr dárt
01.174.02c | r̥ṇór apó ̀ anavadya árṇā
01.174.02d | yū́ne vr̥trám purukútsāya randhīḥ

01.174.03a | ájā vŕ̥ta indara+ śū́rapatnīr
01.174.03b | diyā́ṁ ca yébhiḥ puruhūta nūnám
01.174.03c | rákṣo agním aśúṣaṁ tū́rvayāṇaṁ
01.174.03d | siṁhó ná dáme ápāṁsi vástoḥ

01.174.04a | śéṣan nú tá indara+ sásmi@ yónau
01.174.04b | práśastaye pávīravasya mahnā́
01.174.04c | sr̥jád árṇāṁsi áva yád yudhā́ gā́s
01.174.04d | tíṣṭhad dhárī dhr̥ṣatā́ mr̥ṣṭa vā́jān

01.174.05a | váha kútsam indara+ yásmi@ cākán
01.174.05b | syūmanyū́ r̥jrā́ váatasya áśvā
01.174.05c | prá sū́raś cakráṁ vr̥hatād abhī́ke
01.174.05d | abhí spŕ̥dho yāsiṣad vájrabāhuḥ

01.174.06a | *jaghanvā́m̐ ̀ indara+ mitréerūñ
01.174.06b | codápravr̥ddho harivo ádāśūn
01.174.06c | prá yé páśyann aryamáṇaṁ sácāyós
01.174.06d | tváyā śūrtā́ váhamānā ápatyam

01.174.07a | rápat kavír indara+ arkásātau
01.174.07b | kṣáaṁ dāsā́ya upabárhaṇīṁ kaḥ
01.174.07c | kárat tisró maghávā dā́nucitrā
01.174.07d | ní duryoṇé kúyavācam mr̥dhí śret

01.174.08a | sánā tā́ ta indara+ návyā ā́guḥ
01.174.08b | sáho nábho áviraṇāya pūrvī́ḥ
01.174.08c | bhinát púro ̀ ná bhído ádevīr
01.174.08d | nanámo vádhar ádevasya pīyóḥ

01.174.09a | tuváṁ dhúnir indara+ dhúnimatīr
01.174.09b | r̥ṇór apáḥ ̀ sīrā́ ná srávantīḥ
01.174.09c | prá yát samudrám áti śūra párṣi
01.174.09d | pāráyā turváśaṁ yáduṁ suastí

01.174.10a | tvám asmā́kam indara+ viśvádha syā
01.174.10b | avr̥kátamo naráaṁ nr̥pātā́
01.174.10c | sá no víśvāsāṁ spr̥dháaṁ sahodā́
01.174.10d | vidyā́meṣáṁ vr̥jánaṁ jīrádānum

01.175.01a | mátsi ápāyi te máhaḥ
01.175.01b | pā́trasyeva harivo matsaró mádaḥ
01.175.01c | vŕ̥ṣā te vŕ̥ṣṇa índur
01.175.01d | vājī́ sahasrasā́tamaḥ

01.175.02a | ā́ nas te gantu matsaró
01.175.02b | vŕ̥ṣā mádo váreṇiyaḥ
01.175.02c | sahā́vām̐ indra sānasíḥ
01.175.02d | pr̥tanāṣā́ḷ ámartiyaḥ

01.175.03a | tuváṁ hí śū́raḥ sánitā
01.175.03b | codáyo mánuṣo rátham
01.175.03c | sahā́vān dásyum avratám
01.175.03d | óṣaḥ pā́traṁ ná śocíṣā

01.175.04a | muṣāyá sū́riyaṁ kave
01.175.04b | cakrám ī́śāna ójasā
01.175.04c | váha śúṣṇāya vadháṁ
01.175.04d | kútsaṁ váatasya áśvaiḥ

01.175.05a | śuṣmíntamo hí te mádo
01.175.05b | dyumníntama utá krátuḥ
01.175.05c | vr̥traghnā́ varivovídā
01.175.05d | maṁsīṣṭhā́ aśvasā́tamaḥ

01.175.06a | yáthā pū́rvebhyo jaritŕ̥bhya indra
01.175.06b | máyo 'vā́po@ ná tŕ̥ṣyate babhū́tha
01.175.06c | tā́m ánu tvā nivídaṁ johavīmi
01.175.06d | vidyā́meṣáṁ vr̥jánaṁ jīrádānum

01.176.01a | mátsi no vásya~iṣṭaya
01.176.01b | índram indo vŕ̥ṣā́ viśa
01.176.01c | r̥ghāyámāṇa invasi
01.176.01d | śátrum ánti ná vindasi

01.176.02a | tásminn ā́ veśayā gíro
01.176.02b | yá ékaś carṣaṇīnáam
01.176.02c | ánu svadhā́ yám upyáte
01.176.02d | yávaṁ ná cárkr̥ṣad vŕ̥ṣā

01.176.03a | yásya víśvāni hástayoḥ
01.176.03b | páñca kṣitīnáaṁ vásu
01.176.03c | spāśáyasva yó asmadhrúg
01.176.03d | diviyévāśánir jahi

01.176.04a | ásunvantaṁ samaṁ jahi
01.176.04b | dūṇā́śaṁ yó ná te máyaḥ
01.176.04c | asmábhyam asya védanaṁ
01.176.04d | daddhí sūríś cid ohate

01.176.05a | ā́vo yásya dvibárhaso
01.176.05b | arkéṣu sānuṣág ásat
01.176.05c | ājā́v índarasya+ indo
01.176.05d | prā́vo vā́jeṣu vājínam

01.176.06a | yáthā pū́rvebhyo jaritŕ̥bhya indra
01.176.06b | máyo 'vā́po@ ná tŕ̥ṣyate babhū́tha
01.176.06c | tā́m ánu tvā nivídaṁ johavīmi
01.176.06d | vidyā́meṣáṁ vr̥jánaṁ jīrádānum

01.177.01a | ā́ carṣaṇiprā́ vr̥ṣabhó jánānāṁ
01.177.01b | rā́jā kr̥ṣṭīnā́m puruhūtá índraḥ
01.177.01c | stutáḥ śravasyánn ávasópa madríg
01.177.01d | yuktvā́ hárī vŕ̥ṣaṇā́ yāhi arvā́ṅ

01.177.02a | yé te vŕ̥ṣaṇo vr̥ṣabhā́sa indra
01.177.02b | brahmayújo vŕ̥ṣarathāso átyāḥ
01.177.02c | tā́m̐ ā́ tiṣṭha tébhir ā́ yāhi arvā́ṅ
01.177.02d | hávāmahe tvā sutá indra sóme

01.177.03a | ā́ tiṣṭha ráthaṁ vŕ̥ṣaṇaṁ vŕ̥ṣā te
01.177.03b | sutáḥ sómaḥ páriṣiktā mádhūni
01.177.03c | yuktvā́ vŕ̥ṣabhyāṁ vr̥ṣabha kṣitīnā́ṁ
01.177.03d | háribhyāṁ yāhi pravátópa madrík

01.177.04a | ayáṁ yajñó devayā́ ayám miyédha
01.177.04b | imā́ bráhmāṇi ayám indra sómaḥ
01.177.04c | stīrṇám barhír ā́ tú śakra prá yāhi
01.177.04d | píbā niṣádya ví mucā hárīhá@

01.177.05a | ó súṣṭuta indara+ yāhi arvā́ṅ
01.177.05b | úpa bráhmāṇi māniyásya kāróḥ
01.177.05c | vidyā́ma vástor ávasā gr̥ṇánto
01.177.05d | vidyā́meṣáṁ vr̥jánaṁ jīrádānum

01.178.01a | yád dha syā́ ta indara+ śruṣṭír ásti
01.178.01b | yáyā babhū́tha jaritŕ̥bhya ūtī́
01.178.01c | mā́ naḥ kā́mam ̀ maháyantam ā́ dhag
01.178.01d | víśvā te aśyām pári ā́pa āyóḥ

01.178.02a | ná ghā rā́jā índara+ ā́ dabhan no
01.178.02b | yā́ nú svásārā kr̥ṇávanta yónau
01.178.02c | ā́paś cid asmai sutúkā aveṣan
01.178.02d | gáman na índraḥ sakhiyā́ váyaś ca

01.178.03a | jétā nŕ̥bhir indaraḥ+ pr̥tsú śū́raḥ
01.178.03b | śrótā hávaṁ nā́dhamānasya kāróḥ
01.178.03c | prábhartā ráthaṁ dāśúṣa upāká
01.178.03d | údyantā gíro yádi ca tmánā bhū́t

01.178.04a | evā́ nŕ̥bhir indaraḥ+ suśravasyā́
01.178.04b | prakhādáḥ pr̥kṣó abhí mitríṇo bhūt
01.178.04c | samaryá iṣá stavate vívāci
01.178.04d | satrākaró yájamānasya śáṁsaḥ

01.178.05a | tváyā vayám maghavann indra śátrūn
01.178.05b | abhí ṣyāma maható mányamānān
01.178.05c | tuváṁ trātā́ tuvám u no vr̥dhé bhūr
01.178.05d | vidyā́meṣáṁ vr̥jánaṁ jīrádānum

01.179.01a | pūrvī́r aháṁ śarádaḥ śaśramāṇā́
01.179.01b | doṣā́ vástor uṣáso jaráyantīḥ
01.179.01c | minā́ti śríyaṁ jarimā́ tanū́nām
01.179.01d | ápy ū nú pátnīr vŕ̥ṣaṇo jagamyuḥ

01.179.02a | yé cid dhí pū́rva r̥tasā́pa ā́san
01.179.02b | sākáṁ devébhir ávadann r̥tā́ni
01.179.02c | té cid ávāsur nahí ántam āpúḥ
01.179.02d | sám ū nú pátnīr vŕ̥ṣabhir jagamyuḥ

01.179.03a | ná mŕ̥ṣā śrāntáṁ yád ávanti devā́
01.179.03b | víśvā ít spŕ̥dho abhí aśnavāva
01.179.03c | jáyāvéd átra śatánītham ājíṁ
01.179.03d | yát samyáñcā mithunā́v abhy ájāva

01.179.04a | nadásya mā rudhatáḥ kā́ma ā́gann
01.179.04b | itá ā́jāto amútaḥ kútaś cit
01.179.04c | lópāmudrā vŕ̥ṣaṇaṁ nī́ riṇāti
01.179.04d | dhī́ram ádhīrā dhayati śvasántam

01.179.05a | imáṁ nú sómam ántito
01.179.05b | hr̥tsú pītám úpa bruve
01.179.05c | yát sīm ā́gaś cakr̥mā́ tát sú mr̥r̥ḷatu+
01.179.05d | pulukā́mo hí mártiyaḥ

01.179.06a | agástiyaḥ khánamānaḥ khanítraiḥ
01.179.06b | prajā́m ápatyam bálam ichámānaḥ
01.179.06c | ubhaú várṇāv ŕ̥ṣir ugráḥ pupoṣa
01.179.06d | satyā́ devéṣu āśíṣo jagāma

01.180.01a | yuvó rájāṁsi suyámāso áśvā
01.180.01b | rátho yád vām pári árṇāṁsi dī́yat
01.180.01c | hiraṇyáyā vām paváyaḥ pruṣāyan
01.180.01d | mádhvaḥ píbantā uṣásaḥ sacethe

01.180.02a | yuvám átyasya áva nakṣatho yád
01.180.02b | vípatmano náriyasya práyajyoḥ
01.180.02c | svásā yád vāṁ viśvagūrtī bhárāti
01.180.02d | vā́jāya ī́ṭṭe madhupāv iṣé ca

01.180.03a | yuvám páya usríyāyām adhattam
01.180.03b | pakvám āmā́yām áva pū́rviyaṁ góḥ
01.180.03c | antár yád ̀ vaníno vām r̥tapsū
01.180.03d | hvāró ná śúcir yájate havíṣmān

01.180.04a | yuváṁ ha gharmám mádhumantam átraye
01.180.04b | apó ná kṣódo avr̥ṇītam eṣé
01.180.04c | tád vāṁ narāv aśvinā páśva~iṣṭī
01.180.04d | ráthyeva cakrā́ práti yanti mádhvaḥ

01.180.05a | ā́ vāṁ dānā́ya vavr̥tīya dasrā
01.180.05b | *góor óheṇa taugriyó ná jívriḥ
01.180.05c | apáḥ kṣoṇī́ sacate mā́hinā vāṁ
01.180.05d | jūrṇó vām ákṣur áṁhaso yajatrā

01.180.06a | ní yád yuvéthe niyútaḥ sudānū
01.180.06b | úpa svadhā́bhiḥ sr̥jathaḥ púraṁdhim
01.180.06c | préṣad véṣad ̀ váato ná sūrír
01.180.06d | ā́ mahé dade suvrató ná vā́jam

01.180.07a | vayáṁ cid dhí vāṁ jaritā́raḥ satyā́
01.180.07b | vipanyā́mahe ví paṇír hitā́vān
01.180.07c | ádhā cid dhí ṣma aśvināv anindyā
01.180.07d | pāthó hí ṣmā vr̥ṣaṇāv ántidevam

01.180.08a | yuvā́ṁ cid dhí ṣmā aśvināv ánu dyū́n
01.180.08b | vírudrasya prasrávaṇasya sātaú
01.180.08c | agástiyo narā́ṁ nŕ̥ṣu práśastaḥ
01.180.08d | kā́rādhunīva citayat sahásraiḥ

01.180.09a | prá yád váhethe mahinā́ ráthasya
01.180.09b | prá syandrā yātho mánuṣo ná hótā
01.180.09c | dhattáṁ sūríbhya utá vā suáśvyaṁ
01.180.09d | nā́satiyā rayiṣā́caḥ siyāma

01.180.10a | táṁ vāṁ ráthaṁ vayám adyā́ huvema
01.180.10b | stómair aśvinā suvitā́ya návyam
01.180.10c | áriṣṭanemim pári dyā́m iyānáṁ
01.180.10d | vidyā́meṣáṁ vr̥jánaṁ jīrádānum

01.181.01a | kád u práyiṣṭhāv+ iṣáaṁ rayīṇā́m
01.181.01b | adhvaryántā yád unninīthó apā́m
01.181.01c | ayáṁ vāṁ yajñó akr̥ta práśastiṁ
01.181.01d | vásudhitī ávitārā janānām

01.181.02a | ā́ vām áśvāsaḥ śúcayaḥ payaspā́
01.181.02b | vā́taraṁhaso diviyā́so átyāḥ
01.181.02c | manojúvo vŕ̥ṣaṇo vītápr̥ṣṭhā
01.181.02d | éhá svarā́jo aśvínā vahantu

01.181.03a | ā́ vāṁ rátho avánir ná pravátvān
01.181.03b | sr̥právandhuraḥ suvitā́ya gamyāḥ
01.181.03c | vŕ̥ṣṇa sthātārā mánaso jávīyān
01.181.03d | ahampūrvó yajató dhiṣṇiyā yáḥ

01.181.04a | ihéha jātā́ sám avāvaśītām
01.181.04b | arepásā tanúvā nā́mabhiḥ svaíḥ
01.181.04c | jiṣṇúr vām anyáḥ súmakhasya sūrír
01.181.04d | divó anyáḥ subhágaḥ putrá ūhe

01.181.05a | prá vāṁ nicerúḥ kakuhó váśām̐ ánu
01.181.05b | piśáṅgarūpaḥ sádanāni gamyāḥ
01.181.05c | hárī anyásya pīpáyanta vā́jair
01.181.05d | mathrā́ rájāṁsi aśvinā ví ghóṣaiḥ

01.181.06a | prá vāṁ śarádvān vr̥ṣabhó ná niṣṣā́ṭ
01.181.06b | pūrvī́r íṣaś carati mádhva iṣṇán
01.181.06c | évair anyásya pīpáyanta vā́jair
01.181.06d | véṣantīr ūrdhvā́ nadíyo na ā́guḥ

01.181.07a | ásarji vāṁ sthávirā vedhasā gī́r
01.181.07b | *bāḷhé aśvinā treedhā́ kṣárantī
01.181.07c | úpastutāv avataṁ nā́dhamānaṁ
01.181.07d | yā́mann áyāmañ chr̥ṇutaṁ hávam me

01.181.08a | utá syā́ vāṁ rúśato vápsaso gī́s
01.181.08b | tribarhíṣi sádasi pinvate nr̥ŕ̥n
01.181.08c | vŕ̥ṣā vāṁ meghó vr̥ṣaṇā pipāya@
01.181.08d | *góor ná séke mánuṣo daśasyán

01.181.09a | yuvā́m pūṣéva aśvinā púraṁdhir
01.181.09b | agním uṣā́ṁ ná jarate havíṣmān
01.181.09c | huvé yád vāṁ varivasyā́ gr̥ṇānó
01.181.09d | vidyā́meṣáṁ vr̥jánaṁ jīrádānum

01.182.01a | ábhūd idáṁ vayúnam ó ṣú bhūṣatā
01.182.01b | rátho vŕ̥ṣaṇvān mádatā manīṣiṇaḥ
01.182.01c | dhiyaṁjinvā́ dhíṣṇiyā viśpálāvasū
01.182.01d | divó nápātā sukŕ̥te śúcivratā

01.182.02a | índratamā hí dhíṣṇiyā marúttamā
01.182.02b | dasrā́ dáṁsiṣṭhā rathíyā rathī́tamā
01.182.02c | pūrṇáṁ ráthaṁ vahethe mádhva ā́citaṁ
01.182.02d | téna dāśvā́ṁsam úpa yātho aśvinā

01.182.03a | kím átra dasrā kr̥ṇuthaḥ kím āsathe@
01.182.03b | jáno yáḥ káś cid áhavir mahīyáte
01.182.03c | áti kramiṣṭaṁ jurátam paṇér ásuṁ
01.182.03d | jyótir víprāya kr̥ṇutaṁ vacasyáve

01.182.04a | jambháyatam abhíto rā́yataḥ śúno
01.182.04b | hatám mŕ̥dho vidáthus tā́ni aśvinā
01.182.04c | vā́caṁ-vācaṁ jaritū́ ratnínīṁ kr̥tam
01.182.04d | ubhā́ śáṁsaṁ nāsatiyāvatam máma

01.182.05a | yuvám etáṁ cakrathuḥ síndhuṣu plavám
01.182.05b | ātmanvántam pakṣíṇaṁ taugriyā́ya kám
01.182.05c | yéna devatrā́ mánasā nirūháthuḥ
01.182.05d | supaptanī́ petathuḥ kṣódaso maháḥ

01.182.06a | ávaviddhaṁ taugriyám apsú antár
01.182.06b | anārambhaṇé támasi práviddham
01.182.06c | cátasro nā́vo jáṭhalasya júṣṭā
01.182.06d | úd aśvíbhyām iṣitā́ḥ pārayanti

01.182.07a | káḥ svid vr̥kṣó níṣṭhito mádhye árṇaso
01.182.07b | yáṁ taugriyó nādhitáḥ paryáṣasvajat
01.182.07c | parṇā́ mr̥gásya patáror ivārábha
01.182.07d | úd aśvinā ūhathuḥ śrómatāya kám

01.182.08a | tád vāṁ narā nāsatiyāv ánu ṣyād
01.182.08b | yád vām mā́nāsa ucátham ávocan
01.182.08c | asmā́d adyá sádasaḥ somiyā́d ā́
01.182.08d | vidyā́meṣáṁ vr̥jánaṁ jīrádānum

01.183.01a | táṁ yuñjāthām mánaso yó jávīyān
01.183.01b | trivandhuró vr̥ṣaṇā yás tricakráḥ
01.183.01c | yénopayātháḥ sukŕ̥to duroṇáṁ
01.183.01d | tridhā́tunā patatho vír ná parṇaíḥ

01.183.02a | suvŕ̥d rátho vartate yánn abhí kṣā́ṁ
01.183.02b | yát tíṣṭhathaḥ krátumantā́nu pr̥kṣé
01.183.02c | vápur vapuṣyā́ sacatām iyáṁ gī́r
01.183.02d | divó duhitrā́ uṣásā sacethe

01.183.03a | ā́ tiṣṭhataṁ suvŕ̥taṁ yó rátho vām
01.183.03b | ánu vratā́ni vártate havíṣmān
01.183.03c | yéna narā nāsatiyeṣayádhyai
01.183.03d | vartír yāthás tánayāya tmáne ca

01.183.04a | mā́ vāṁ vŕ̥ko mā́ vr̥kī́r ā́ dadharṣīn
01.183.04b | mā́ pári varktam utá mā́ti dhaktam
01.183.04c | ayáṁ vām bhāgó níhita iyáṁ gī́r
01.183.04d | dásrāv imé vāṁ nidháyo mádhūnām

01.183.05a | yuvā́ṁ gótamaḥ purumīḷhó átrir
01.183.05b | dásrā hávate ávase havíṣmān
01.183.05c | díśaṁ ná diṣṭā́m r̥jūyéva yántā
01.183.05d | ā́ me hávaṁ nāsatiyópa yātam

01.183.06a | átāriṣma támasas pārám asyá
01.183.06b | práti vāṁ stómo aśvināv adhāyi
01.183.06c | éhá yātam pathíbhir devayā́nair
01.183.06d | vidyā́meṣáṁ vr̥jánaṁ jīrádānum

01.184.01a | tā́ vām adyá tā́v aparáṁ huvema
01.184.01b | uchántiyām uṣási váhnir ukthaíḥ
01.184.01c | nā́satiyā kúha cit sántāv aryó
01.184.01d | divó nápātā sudáastarāya

01.184.02a | asmé ū ṣú vr̥ṣaṇā mādayethām
01.184.02b | út paṇī́m̐r hatam ūrmiyā́ mádantā
01.184.02c | śrutám me ácha~uktibhir matīnā́m
01.184.02d | éṣṭā narā nícetārā ca kárṇaiḥ

01.184.03a | śriyé pūṣann iṣukŕ̥teva devā́
01.184.03b | nā́satiyā vahatúṁ sūriyā́yāḥ
01.184.03c | vacyánte vāṁ kakuhā́ apsú jātā́
01.184.03d | yugā́ jūrṇéva váruṇasya bhū́reḥ

01.184.04a | asmé sā́ vām mādhuvī rātír astu
01.184.04b | stómaṁ hinotam māniyásya kāróḥ
01.184.04c | ánu yád vāṁ śravasíyā sudānū
01.184.04d | suvī́ryāya carṣaṇáyo mádanti

01.184.05a | eṣá vāṁ stómo aśvināv akāri
01.184.05b | mā́nebhir ̀ maghavānā suvr̥ktí
01.184.05c | yātáṁ vartís tánayāya tmáne ca
01.184.05d | agástiye nāsatiyā mádantā

01.184.06a | átāriṣma támasas pārám asyá
01.184.06b | práti vāṁ stómo aśvināv adhāyi
01.184.06c | éhá yātam pathíbhir devayā́nair
01.184.06d | vidyā́meṣáṁ vr̥jánaṁ jīrádānum

01.185.01a | katarā́ pū́rvā katarā́parāyóḥ
01.185.01b | kathā́ jāté kavayaḥ kó ví veda
01.185.01c | víśvaṁ tmánā bibhr̥to yád dha nā́ma
01.185.01d | ví vartete áhanī cakríyeva

01.185.02a | bhū́riṁ duvé ácarantī cárantam
01.185.02b | padvántaṁ gárbham apádī dadhāte
01.185.02c | nítyaṁ ná sūnúm pitarór+ upásthe
01.185.02d | dyā́vā rákṣatam pr̥thivī no ábhvāt

01.185.03a | anehó dātrám áditer anarváṁ
01.185.03b | huvé súvarvad avadháṁ námasvat
01.185.03c | tád rodasī janayataṁ jaritré
01.185.03d | dyā́vā rákṣatam pr̥thivī no ábhvāt

01.185.04a | átapyamāne ávasā ávantī
01.185.04b | ánu ṣyāma ródasī deváputre
01.185.04c | ubhé devā́nām ubháyebhir áhnāṁ
01.185.04d | dyā́vā rákṣatam pr̥thivī no ábhvāt

01.185.05a | saṁgáchamāne yuvatī́ sámante
01.185.05b | svásārā jāmī́ pitarór+ upásthe
01.185.05c | abhijíghrantī bhúvanasya nā́bhiṁ
01.185.05d | dyā́vā rákṣatam pr̥thivī no ábhvāt

01.185.06a | urvī́ sádmanī br̥hatī́ r̥téna
01.185.06b | huvé devā́nām ávasā jánitrī
01.185.06c | dadhā́te yé amŕ̥taṁ suprátīke
01.185.06d | dyā́vā rákṣatam pr̥thivī no ábhvāt

01.185.07a | urvī́ pr̥thvī́ bahulé dūréante
01.185.07b | úpa bruve námasā yajñé asmín
01.185.07c | dadhā́te yé subháge suprátūrtī
01.185.07d | dyā́vā rákṣatam pr̥thivī no ábhvāt

01.185.08a | devā́n vā yác cakr̥mā́ kác cid ā́gaḥ
01.185.08b | sákhāyaṁ vā sádam íj jā́spatiṁ vā
01.185.08c | iyáṁ dhī́r bhūyā avayā́nam eṣāṁ
01.185.08d | dyā́vā rákṣatam pr̥thivī no ábhvāt

01.185.09a | ubhā́ śáṁsā náriyā mā́m aviṣṭām
01.185.09b | ubhé mā́m ūtī́ ávasā sacetām
01.185.09c | bhū́ri cid aryáḥ sudáastarāya
01.185.09d | iṣā́ mádanta iṣayema devāḥ

01.185.10a | r̥táṁ divé tád avocam pr̥thivyā́
01.185.10b | abhiśrāvā́ya prathamáṁ sumedhā́ḥ
01.185.10c | pātā́m avadyā́d duritā́d abhī́ke
01.185.10d | pitā́ mātā́ ca rakṣatām ávobhiḥ

01.185.11a | idáṁ dyāvāpr̥thivī satyám astu
01.185.11b | pítar mā́tar yád ihópabruvé vām
01.185.11c | bhūtáṁ devā́nām avamé ávobhir
01.185.11d | vidyā́meṣáṁ vr̥jánaṁ jīrádānum

01.186.01a | ā́ na íḷābhir vidáthe suśastí
01.186.01b | viśvā́naraḥ savitā́ devá etu
01.186.01c | ápi yáthā yuvāno mátsathā no
01.186.01d | víśvaṁ jágad abhipitvé manīṣā́

01.186.02a | ā́ no víśva ā́skrā gamantu devā́
01.186.02b | mitró aryamā́ váruṇaḥ sajóṣāḥ
01.186.02c | bhúvan yáthā no víśve vr̥dhā́saḥ
01.186.02d | káran suṣā́hā vithuráṁ ná śávaḥ

01.186.03a | práyiṣṭhaṁ+ vo ̀ átithiṁ gr̥ṇīṣe
01.186.03b | agníṁ śastíbhis turváṇiḥ sajóṣāḥ
01.186.03c | ásad yáthā no váruṇaḥ sukīrtír
01.186.03d | íṣaś ca parṣad arigūrtáḥ sūríḥ

01.186.04a | úpa va eṣe námasā jigīṣā́
01.186.04b | uṣā́sānáktā sudúgheva dhenúḥ
01.186.04c | samāné áhan vimímāno arkáṁ
01.186.04d | víṣurūpe páyasi sásmin ū́dhan

01.186.05a | utá no áhir budhníyo máyas kaḥ
01.186.05b | śíśuṁ ná pipyúṣīva veti síndhuḥ
01.186.05c | yéna nápātam apáaṁ junā́ma
01.186.05d | manojúvo vŕ̥ṣaṇo yáṁ váhanti

01.186.06a | utá na īṁ tváṣṭā ā́ gantu áchā
01.186.06b | smát sūríbhir abhipitvé sajóṣāḥ
01.186.06c | ā́ vr̥trahā́ índaraś+ carṣaṇiprā́s
01.186.06d | tuvíṣṭamo narā́ṁ na ihá gamyāḥ

01.186.07a | utá na īm matáyo áśvayogāḥ
01.186.07b | śíśuṁ ná gā́vas táruṇaṁ rihanti
01.186.07c | tám īṁ gíro ̀ jánayo ná pátnīḥ
01.186.07d | surabhíṣṭamaṁ naráaṁ nasanta

01.186.08a | utá na īm marúto vr̥ddhásenāḥ
01.186.08b | smád ródasī sámanasaḥ sadantu
01.186.08c | pŕ̥ṣadaśvāso 'vánayo ná ráthā
01.186.08d | riśā́daso mitrayújo ná devā́ḥ

01.186.09a | prá nú yád eṣām mahinā́ cikitré
01.186.09b | prá yuñjate prayújas té suvr̥ktí
01.186.09c | ádha yád eṣāṁ sudíne ná śárur
01.186.09d | víśvam ériṇam pruṣāyánta sénāḥ

01.186.10a | prá ūaśvínāv ávase kr̥ṇudhvam
01.186.10b | prá pūṣáṇaṁ svátavaso hí sánti
01.186.10c | adveṣó víṣṇur váata r̥bhukṣā́
01.186.10d | áchā sumnā́ya vavr̥tīya devā́n

01.186.11a | iyáṁ sā́ vo 'smé@ dī́dhitir yajatrā
01.186.11b | apiprā́ṇī ca sádanī ca bhūyāḥ
01.186.11c | ní yā́ devéṣu yátate vasūyúr
01.186.11d | vidyā́meṣáṁ vr̥jánaṁ jīrádānum

01.187.01a | pitúṁ nú stoṣam
01.187.01b | mahó dharmā́ṇaṁ táviṣīm
01.187.01c | yásya tritó ví ójasā
01.187.01d | vr̥tráṁ víparvam ardáyat

01.187.02a | svā́do pito mádho pito
01.187.02b | vayáṁ tuvā vavr̥mahe
01.187.02c | asmā́kam avitā́ bhava

01.187.03a | úpa naḥ pitav ā́ cara
01.187.03b | śiváḥ śivā́bhir ūtíbhiḥ
01.187.03c | mayobhúr adviṣeṇiyáḥ
01.187.03d | sákhā suśévo ádvayāḥ

01.187.04a | táva tiyé pito rásā
01.187.04b | rájāṁsi ánu víṣṭhitāḥ
01.187.04c | diví vā́tā iva śritā́ḥ

01.187.05a | táva tyé pito dádatas
01.187.05b | táva svādiṣṭha té pito
01.187.05c | prá svādmā́no rásānaaṁ
01.187.05d | tuvigrī́vā iverate

01.187.06a | tuvé pito mahā́naaṁ
01.187.06b | devā́naam máno hitám
01.187.06c | ákāri cā́ru ketúnā
01.187.06d | távā́him ávasāvadhīt

01.187.07a | yád adó pito ájagan
01.187.07b | vivásva párvatānaam
01.187.07c | átrā cin no madho pito
01.187.07d | áram bhakṣā́ya gamiyāḥ

01.187.08a | yád apā́m óṣadhīnaam
01.187.08b | pariṁśám āriśā́mahe
01.187.08c | vā́tāpe pī́va íd bhava

01.187.09a | yát te soma gávāśiro
01.187.09b | yávāśiro bhájāmahe
01.187.09c | vā́tāpe pī́va íd bhava

01.187.10a | karambhá oṣadhe bhava
01.187.10b | pī́vo vr̥kká udārathíḥ
01.187.10c | vā́tāpe pī́va íd bhava

01.187.11a | táṁ tvā vayám pito
01.187.11b | vácobhir gā́vo ná havyā́ suṣūdima
01.187.11c | devébhyas tvā sadhamā́dam
01.187.11d | asmábhyaṁ tvā sadhamā́dam

01.188.01a | sámiddho adyá rājasi
01.188.01b | devó devaíḥ sahasrajit
01.188.01c | dūtó havyā́ kavír vaha

01.188.02a | tánūnapād r̥táṁ yaté
01.188.02b | mádhvā yajñáḥ sám ajyate
01.188.02c | dádhat sahasríṇīr íṣaḥ

01.188.03a | ājúhvāno na ī́ḍiyo
01.188.03b | devā́m̐ ā́ vakṣi yajñíyān
01.188.03c | ágne sahasrasā́ asi

01.188.04a | prācī́nam barhír ójasā
01.188.04b | sahásravīram astr̥ṇan
01.188.04c | yátrādityā virā́jatha

01.188.05a | virā́ṭ samrā́ḍ vibhvī́ḥ prabhvī́r
01.188.05b | bahvī́ś ca bhū́yasīś ca yā́ḥ
01.188.05c | dúro ghr̥tā́ni akṣaran

01.188.06a | surukmé hí supéśasā
01.188.06b | ádhi śriyā́ virā́jataḥ
01.188.06c | uṣā́sāv éhá sīdatām

01.188.07a | prathamā́ hí suvā́casā
01.188.07b | hótārā daíviyā kavī́
01.188.07c | yajñáṁ no yakṣatām imám

01.188.08a | bhā́ratī́ḷe sárasvati
01.188.08b | yā́ vaḥ sárvā upabruvé
01.188.08c | tā́ naś codayata śriyé

01.188.09a | tváṣṭā rūpā́ṇi hí prabhúḥ
01.188.09b | paśū́n víśvān samānajé
01.188.09c | téṣāṁ na sphātím ā́ yaja

01.188.10a | úpa tmányā vanaspate
01.188.10b | pā́tho devébhiyaḥ sr̥ja
01.188.10c | agnír havyā́ni siṣvadat

01.188.11a | purogā́ agnír devā́nāṁ
01.188.11b | gāyatréṇa sám ajyate
01.188.11c | svā́hākr̥tīṣu rocate

01.189.01a | ágne náya supáthā rāyé asmā́n
01.189.01b | víśvāni deva vayúnāni vidvā́n
01.189.01c | yuyodhí asmáj juhurāṇám éno
01.189.01d | bhū́yiṣṭhāṁ te náma~uktiṁ vidhema

01.189.02a | ágne tuvám pārayā návyo asmā́n
01.189.02b | suastíbhir áti durgā́ṇi víśvā
01.189.02c | pū́ś ca pr̥thvī́ ̀ bahulā́ na urvī́
01.189.02d | bhávā tokā́ya tánayāya śáṁ yóḥ

01.189.03a | ágne tvám asmád yuyodhi ámīvā
01.189.03b | ánagnitrā abhí ámanta kr̥ṣṭī́ḥ
01.189.03c | púnar asmábhyaṁ suvitā́ya deva
01.189.03d | kṣā́ṁ víśvebhir amŕ̥tebhir yajatra

01.189.04a | pāhí no agne pāyúbhir ájasrair
01.189.04b | utá priyé sádana ā́ śuśukvā́n
01.189.04c | mā́ te bhayáṁ jaritā́raṁ yaviṣṭha
01.189.04d | nūnáṁ vidan mā́ aparáṁ sahasvaḥ

01.189.05a | mā́ no agne áva sr̥jo aghā́ya
01.189.05b | aviṣyáve ripáve duchúnāyai
01.189.05c | mā́ datváte dáśate mā́dáte no
01.189.05d | mā́ rī́ṣate sahasāvan párā dāḥ

01.189.06a | ví gha tuvā́vām̐ r̥tajāta yaṁsad
01.189.06b | gr̥ṇānó agne tanúve várūtham
01.189.06c | víśvād ririkṣór utá vā ninitsór
01.189.06d | abhihrútām ási hí deva viṣpáṭ

01.189.07a | tuváṁ tā́m̐ agna ubháyān ví vidvā́n
01.189.07b | véṣi prapitvé mánuṣo yajatra
01.189.07c | abhipitvé mánave śā́siyo bhūr
01.189.07d | marmr̥jénya ̀ uśígbhir ná akráḥ

01.189.08a | ávocāma nivácanāni asmin
01.189.08b | mā́nasya sūnúḥ sahasāné agnaú
01.189.08c | vayáṁ sahásram ŕ̥ṣibhiḥ sanema
01.189.08d | vidyā́meṣáṁ vr̥jánaṁ jīrádānum

01.190.01a | anarvā́ṇaṁ vr̥ṣabhám mandrájihvam
01.190.01b | bŕ̥haspátiṁ vardhayā návyam arkaíḥ
01.190.01c | gāthāníyaḥ surúco yásya devā́
01.190.01d | āśr̥ṇvánti návamānasya mártāḥ

01.190.02a | tám r̥tvíyā úpa vā́caḥ sacante
01.190.02b | sárgo ná yó devayatā́m ásarji
01.190.02c | bŕ̥haspátiḥ sá hí áñjo várāṁsi
01.190.02d | víbhvā́bhavat sám r̥té mātaríśvā

01.190.03a | úpastutiṁ námasa údyatiṁ ca
01.190.03b | ślókaṁ yaṁsat savitéva prá bāhū́
01.190.03c | asyá krátvā ahaníyo yó ásti
01.190.03d | mr̥gó ná bhīmó 'rakṣásas@ túviṣmān

01.190.04a | asyá ślóko divī́yate pr̥thivyā́m
01.190.04b | átyo ná yaṁsad yakṣabhŕ̥d vícetāḥ
01.190.04c | mr̥gā́ṇāṁ ná hetáyo yánti cemā́
01.190.04d | bŕ̥haspáter áhimāyām̐ abhí dyū́n

01.190.05a | yé tvā deva usrikám mányamānāḥ
01.190.05b | pāpā́ bhadrám upajī́vanti pajrā́ḥ
01.190.05c | ná dūḍhíye ánu dadāsi vāmám
01.190.05d | bŕ̥haspate cáyasa ít píyārum

01.190.06a | supraétuḥ sūyávaso ná pánthā
01.190.06b | durniyántuḥ páriprīto ná mitráḥ
01.190.06c | anarvā́ṇo abhí yé cákṣate no
01.190.06d | ápīvr̥tā aporṇuvánto asthuḥ

01.190.07a | sáṁ yáṁ stúbho avánayo ná yánti
01.190.07b | samudráṁ ná sraváto ródhacakrāḥ
01.190.07c | sá vidvā́m̐ ̀ ubháyaṁ caṣṭe antár
01.190.07d | bŕ̥haspátis tára ā́paś ca gŕ̥dhraḥ

01.190.08a | evā́ mahás tuvijātás túviṣmān
01.190.08b | bŕ̥haspátir vr̥ṣabhó dhāyi deváḥ
01.190.08c | sá na stutó vīrávad dhātu gómad
01.190.08d | vidyā́meṣáṁ vr̥jánaṁ jīrádānum

01.191.01a | káṅkato ná káṅkato
01.191.01b | átho satīnákaṅkataḥ
01.191.01c | duvā́v íti plúṣī íti
01.191.01d | ní adŕ̥ṣṭā alipsata

01.191.02a | adŕ̥ṣṭān hanti āyatī́
01.191.02b | átho hanti parāyatī́
01.191.02c | átho avaghnatī́ hanti
01.191.02d | átho pinaṣṭi piṁṣatī́

01.191.03a | śarā́saḥ kúśarāso
01.191.03b | darbhā́saḥ sairiyā́ utá
01.191.03c | mauñjā́ adŕ̥ṣṭā vairiṇā́ḥ
01.191.03d | sárve sākáṁ ny a\lipsata

01.191.04a | ní gā́vo goṣṭhé asadan
01.191.04b | ní mr̥gā́so avikṣata
01.191.04c | ní ketávo jánānaaṁ
01.191.04d | ní adŕ̥ṣṭā alipsata

01.191.05a | etá u tyé práty adr̥śran
01.191.05b | pradoṣáṁ táskarā iva
01.191.05c | ádr̥ṣṭā víśvadr̥ṣṭāḥ
01.191.05d | prátibuddhā abhūtana

01.191.06a | dyaúr vaḥ pitā́ pr̥thivī́ mātā́
01.191.06b | sómo bhrā́tā́ditiḥ svásā
01.191.06c | ádr̥ṣṭā víśvadr̥ṣṭās
01.191.06d | tíṣṭhateláyatā sú kam

01.191.07a | yé áṁsiyā yé áṅgiyāḥ
01.191.07b | sūcī́kā yé prakaṅkatā́ḥ
01.191.07c | ádr̥ṣṭāḥ kíṁ canéhá vaḥ
01.191.07d | sárve sākáṁ ní jasyata

01.191.08a | út purástāt sū́rya eti
01.191.08b | viśvádr̥ṣṭo adr̥ṣṭahā́
01.191.08c | adŕ̥ṣṭān sárvāñ jambháyan
01.191.08d | sárvāś ca yātudhāníyaḥ

01.191.09a | úd apaptad asaú sū́ryaḥ
01.191.09b | purú víśvāni jū́ruvan
01.191.09c | ādityáḥ párvatebhiyo
01.191.09d | viśvádr̥ṣṭo adr̥ṣṭahā́

01.191.10a | sū́rye viṣám ā́ sajāmi
01.191.10b | dŕ̥tiṁ súrāvato gr̥hé
01.191.10c | só cin nú ná marāti
01.191.10d | nó vayám marāma
01.191.10e | āré asya yójanaṁ hariṣṭhā́
01.191.10f | mádhu tvā madhulā́ cakāra

01.191.11a | iyattikā́ śakuntikā́
01.191.11b | sakā́ jaghāsa te viṣám
01.191.11c | só cin nú ná marāti
01.191.11d | nó vayám marāma
01.191.11e | āré asya yójanaṁ hariṣṭhā́
01.191.11f | mádhu tvā madhulā́ cakāra

01.191.12a | tríḥ saptá viṣpuliṅgakā́
01.191.12b | viṣásya púṣiyam akṣan
01.191.12c | tā́ś cin nú ná maranti
01.191.12d | nó vayám marāma
01.191.12e | āré asya yójanaṁ hariṣṭhā́
01.191.12f | mádhu tvā madhulā́ cakāra

01.191.13a | navānā́ṁ navatīnáaṁ
01.191.13b | viṣásya rópuṣīṇaam
01.191.13c | sárvāsām agrabhaṁ nā́ma
01.191.13d | nó vayám marāma
01.191.13e | āré asya yójanaṁ hariṣṭhā́
01.191.13f | mádhu tvā madhulā́ cakāra

01.191.14a | tríḥ saptá mayūríyaḥ
01.191.14b | saptá svásāro agrúvaḥ
01.191.14c | tā́s te viṣáṁ ví jabhrira
01.191.14d | udakáṁ kumbhínīr iva

01.191.15a | iyattakáḥ kuṣumbhakás
01.191.15b | takám bhinadmi áśmanā
01.191.15c | táto viṣám prá vāvr̥te
01.191.15d | párācīr ánu saṁvátaḥ

01.191.16a | kuṣumbhakás tád abravīd
01.191.16b | giréḥ pravartamānakáḥ
01.191.16c | vŕ̥ścikasyārasáṁ viṣám
01.191.16d | arasáṁ vr̥ścika te viṣám

02.001.01a | tvám agne dyúbhis tuvám āśuśukṣáṇis
02.001.01b | tuvám adbhiyás tuvám áśmanas pári
02.001.01c | tuváṁ vánebhyas tuvám óṣadhībhiyas
02.001.01d | tuváṁ nr̥r̥ṇā́ṁ+ nr̥pate jāyase śúciḥ

02.001.02a | távāgne hotráṁ táva potrám r̥tvíyaṁ
02.001.02b | táva neṣṭráṁ tuvám agníd r̥tāyatáḥ
02.001.02c | tava praśāstráṁ tuvám adhvarīyasi
02.001.02d | brahmā́ cā́si gr̥hápatiś ca no dáme

02.001.03a | tvám agna índro vr̥ṣabháḥ satā́m asi
02.001.03b | tuváṁ víṣṇur urugāyó namasíyaḥ
02.001.03c | tuvám brahmā́ rayivíd brahmaṇas pate
02.001.03d | tuváṁ vidhartaḥ sacase púraṁdhiyā

02.001.04a | tvám agne rā́jā váruṇo dhr̥távratas
02.001.04b | tuvám mitró bhavasi dasmá ī́ḍiyaḥ
02.001.04c | tvám aryamā́ sátpatir yásya sambhújaṁ
02.001.04d | tuvám áṁśo vidáthe deva bhājayúḥ

02.001.05a | tvám agne tváṣṭā vidhaté suvī́riyaṁ
02.001.05b | táva gnā́vo mitramahaḥ sajātíyam
02.001.05c | tvám āśuhémā rariṣe suáśviyaṁ
02.001.05d | tuváṁ narā́ṁ śárdho asi purūvásuḥ

02.001.06a | tvám agne rudró ásuro mahó divás
02.001.06b | tuváṁ śárdho mā́rutam pr̥kṣá īśiṣe
02.001.06c | tuváṁ vā́tair aruṇaír yāsi śaṁgayás
02.001.06d | tuvám pūṣā́ vidhatáḥ pāsi nú tmánā

02.001.07a | tuvám agne draviṇodā́ araṁkŕ̥te
02.001.07b | tuváṁ deváḥ savitā́ ratnadhā́ asi
02.001.07c | tuvám bhágo nr̥pate vásva īśiṣe
02.001.07d | tuvám paayúr dáme yás te ávidhat

02.001.08a | tuvā́m agne dáma ā́ viśpátiṁ víśas
02.001.08b | tuvā́ṁ rā́jānaṁ suvidátram r̥ñjate
02.001.08c | tuváṁ víśvāni suanīka patyase
02.001.08d | tuváṁ sahásrāṇi śatā́ dáśa práti

02.001.09a | tuvā́m agne pitáram iṣṭíbhir náras
02.001.09b | tuvā́m bhrātrā́ya śámiyā tanūrúcam
02.001.09c | tuvám putró bhavasi yás te ávidhat
02.001.09d | tuváṁ sákhā suśévaḥ pāsi ādhŕ̥ṣaḥ

02.001.10a | tuvám agna r̥bhúr āké namasíyas
02.001.10b | tváṁ vā́jasya kṣumáto rāyá īśiṣe
02.001.10c | tuváṁ ví bhāsi ánu dakṣi dāváne
02.001.10d | tuváṁ viśíkṣur asi yajñám ātániḥ

02.001.11a | tuvám agne áditir deva dāśúṣe
02.001.11b | tuváṁ hótrā bhā́ratī vardhase girā́
02.001.11c | tuvám íḷā śatáhimāsi dákṣase
02.001.11d | tváṁ vr̥trahā́ vasupate sárasvatī

02.001.12a | tuvám agne súbhr̥ta uttamáṁ váyas
02.001.12b | táva spārhé várṇa ā́ saṁdŕ̥śi śríyaḥ
02.001.12c | tuváṁ vā́jaḥ pratáraṇo br̥hánn asi
02.001.12d | tuváṁ rayír bahuló viśvátas pr̥thúḥ

02.001.13a | tuvā́m agna āditiyā́sa āsíyaṁ
02.001.13b | tuvā́ṁ jihvā́ṁ śúcayaś cakrire kave
02.001.13c | tvā́ṁ rātiṣā́co adhvaréṣu saścire
02.001.13d | tuvé devā́ havír adanti ā́hutam

02.001.14a | tvé agne víśve amŕ̥tāso adrúha
02.001.14b | āsā́ devā́ havír adanti ā́hutam
02.001.14c | tváyā mártāsaḥ suvadanta āsutíṁ
02.001.14d | tuváṁ gárbho vīrúdhāṁ jajñiṣe śúciḥ

02.001.15a | tuváṁ tā́n sáṁ ca práti cāsi majmánā
02.001.15b | ágne sujāta prá ca deva ricyase
02.001.15c | pr̥kṣó yád átra mahinā́ ví te bhúvad
02.001.15d | ánu dyā́vāpr̥thivī́ ródasī ubhé

02.001.16a | yé stotŕ̥bhyo góagrām áśvapeśasam
02.001.16b | ágne rātím upasr̥jánti sūráyaḥ
02.001.16c | asmā́ñ ca tā́ṁś ca prá hí néṣi vásya ā́
02.001.16d | br̥hád vadema vidáthe suvī́rāḥ

02.002.01a | yajñéna ̀ vardhata jātávedasam
02.002.01b | agníṁ yajadhvaṁ havíṣā tánā girā́
02.002.01c | samidhānáṁ suprayásaṁ súvarṇaraṁ
02.002.01d | dyukṣáṁ hótāraṁ vr̥jáneṣu dhūrṣádam

02.002.02a | abhí tvā náktīr uṣáso vavāśire
02.002.02b | ágne vatsáṁ ná svásareṣu dhenávaḥ
02.002.02c | divá ivéd aratír mā́nuṣā yugā́
02.002.02d | kṣápo bhaasi puruvāra saṁyátaḥ

02.002.03a | táṁ devā́ budhné rájasaḥ sudáṁsasaṁ
02.002.03b | diváspr̥thivyór aratíṁ ní erire
02.002.03c | rátham iva védiyaṁ śukráśociṣam
02.002.03d | agním mitráṁ ná kṣitíṣu praśáṁsiyam

02.002.04a | tám ukṣámāṇaṁ rájasi svá ā́ dáme
02.002.04b | candrám iva surúcaṁ hvārá ā́ dadhuḥ
02.002.04c | pŕ̥śnyāḥ pataráṁ citáyantam akṣábhiḥ
02.002.04d | pāthó ná pāyúṁ jánasī ubhé ánu

02.002.05a | sá hótā víśvam pári bhūtu adhvaráṁ
02.002.05b | tám u havyaír mánuṣa r̥ñjate girā́
02.002.05c | hiriśipró vr̥dhasānā́su járbhurad
02.002.05d | dyaúr ná stŕ̥bhiś citayad ródasī ánu

02.002.06a | sá no revát samidhānáḥ suastáye
02.002.06b | saṁdadasvā́n rayím asmā́su dīdihi
02.002.06c | ā́ naḥ kr̥ṇuṣva suvitā́ya ródasī
02.002.06d | ágne havyā́ mánuṣo deva vītáye

02.002.07a | dā́ no agne br̥ható dā́ḥ sahasríṇo
02.002.07b | duró ná vā́jaṁ śrútiyā ápā vr̥dhi
02.002.07c | prā́cī dyā́vāpr̥thivī́ bráhmaṇā kr̥dhi
02.002.07d | súvar ṇá śukrám uṣáso ví didyutaḥ

02.002.08a | sá idhāná uṣáso rā́miyā ánu
02.002.08b | súvar ṇá dīded aruṣéṇa bhānúnā
02.002.08c | hótrābhir agnír mánuṣaḥ suadhvaró
02.002.08d | rā́jā viśā́m átithiś cā́rur āyáve

02.002.09a | evā́ no agne amŕ̥teṣu pūrviya
02.002.09b | dhī́ṣ pīpāya br̥háddiveṣu mā́nuṣā
02.002.09c | dúhānā dhenúr vr̥jáneṣu kāráve
02.002.09d | tmánā śatínam pururū́pam iṣáṇi

02.002.10a | vayám agne árvatā vā suvī́riyam
02.002.10b | bráhmaṇā vā citayemā jánām̐ áti
02.002.10c | asmā́kaṁ dyumnám ádhi páñca kr̥ṣṭíṣu
02.002.10d | uccā́ súvar ṇá śuśucīta duṣṭáram

02.002.11a | sá no bodhi sahasiya praśáṁsiyo
02.002.11b | yásmin sujātā́ iṣáyanta sūráyaḥ
02.002.11c | yám agne yajñám upayánti vājíno
02.002.11d | nítye toké dīdivā́ṁsaṁ suvé dáme

02.002.12a | ubháyāso jātavedaḥ siyāma te
02.002.12b | stotā́ro agne sūráyaś ca śármaṇi
02.002.12c | vásvo rāyáḥ puruścandrásya bhū́yasaḥ
02.002.12d | prajā́vataḥ suapatyásya śagdhi naḥ

02.002.13a | yé stotŕ̥bhyo góagrām áśvapeśasam
02.002.13b | ágne rātím upasr̥jánti sūráyaḥ
02.002.13c | asmā́ñ ca tā́ṁś ca prá hí néṣi vásya ā́
02.002.13d | br̥hád vadema vidáthe suvī́rāḥ

02.003.01a | sámiddho agnír níhitaḥ pr̥thivyā́m
02.003.01b | pratyáṅ víśvāni bhúvanāni asthāt
02.003.01c | hótā pavākáḥ+ pradívaḥ sumedhā́
02.003.01d | devó devā́n yajatu agnír árhan

02.003.02a | nárāśáṁsaḥ práti dhā́māni añján
02.003.02b | tisró dívaḥ práti mahnā́ suarcíḥ
02.003.02c | ghr̥taprúṣā mánasā havyám undán
02.003.02d | mūrdhán yajñásya sám anaktu devā́n

02.003.03a | īḷitó agne mánasā no árhan
02.003.03b | devā́n yakṣi mā́nuṣāt pū́rvo adyá
02.003.03c | sá ā́ vaha marútāṁ śárdho ácyutam
02.003.03d | índraṁ naro barhiṣádaṁ yajadhvam

02.003.04a | déva barhir várdhamānaṁ suvī́raṁ
02.003.04b | stīrṇáṁ rāyé subháraṁ védi asyā́m
02.003.04c | ghr̥ténāktáṁ vasavaḥ sīdatedáṁ
02.003.04d | víśve devā ādityā yajñíyāsaḥ

02.003.05a | ví śrayantām urviyā́ hūyámānā
02.003.05b | dvā́ro devī́ḥ suprāyaṇā́ námobhiḥ
02.003.05c | vyácasvatīr ví prathantām ajuryā́
02.003.05d | várṇam punānā́ yaśásaṁ suvī́ram

02.003.06a | sādhú ápāṁsi sanátā na ukṣité
02.003.06b | uṣā́sānáktā vayíyeva raṇvité
02.003.06c | tántuṁ tatáṁ saṁváyantī samīcī́
02.003.06d | yajñásya péśaḥ sudúghe páyasvatī

02.003.07a | daívyā hótārā prathamā́ vidúṣṭara
02.003.07b | r̥jú yakṣataḥ sám r̥cā́ vapúṣṭarā
02.003.07c | devā́n yájantāv r̥tuthā́ sám añjato
02.003.07d | nā́bhā pr̥thivyā́ ádhi sā́nuṣu triṣú

02.003.08a | sárasvatī sādháyantī dhíyaṁ na
02.003.08b | íḷā devī́ bhā́ratī viśvátūrtiḥ
02.003.08c | tisró devī́ḥ svadháyā barhír édám
02.003.08d | áchidram pāntu śaraṇáṁ niṣádya

02.003.09a | piśáṅgarūpaḥ subháro vayodhā́ḥ
02.003.09b | śruṣṭī́ vīró jāyate devákāmaḥ
02.003.09c | prajā́ṁ tváṣṭā ví ṣyatu nā́bhim asmé
02.003.09d | áthā devā́nām ápi etu pā́thaḥ

02.003.10a | vánaspátir avasr̥jánn úpa sthād
02.003.10b | agnír havíḥ sūdayāti prá dhībhíḥ
02.003.10c | trídhā sámaktaṁ nayatu prajānán
02.003.10d | devébhyo daívyaḥ śamitópa havyám

02.003.11a | ghr̥tám mimikṣe ghr̥tám asya yónir
02.003.11b | ghr̥té śritó ghr̥tám ū asya dhā́ma
02.003.11c | anuṣvadhám ā́ vaha mādáyasva
02.003.11d | svā́hākr̥taṁ vr̥ṣabha vakṣi havyám

02.004.01a | huvé vaḥ sudiyótmānaṁ suvr̥ktíṁ
02.004.01b | viśā́m agním átithiṁ suprayásam
02.004.01c | mitrá iva yó didhiṣā́yiyo bhū́d
02.004.01d | devá ā́deve jáne jātávedāḥ

02.004.02a | imáṁ vidhánto apáaṁ sadhásthe
02.004.02b | dvitā́dadhur bhr̥gavo vikṣú āyóḥ
02.004.02c | eṣá víśvāni abhí astu bhū́mā
02.004.02d | devā́nām agnír aratír jīrā́śvaḥ

02.004.03a | agníṁ devā́so mā́nuṣīṣu vikṣú
02.004.03b | priyáṁ dhuḥ ̀ kṣeṣiyánto ná mitrám
02.004.03c | sá dīdayad uśatī́r ū́rmiyā ā́
02.004.03d | dakṣā́yiyo yó dā́svate dáma ā́

02.004.04a | asyá raṇvā́ ̀ suvásyeva puṣṭíḥ
02.004.04b | sáṁdr̥ṣṭir asya hiyānásya dákṣoḥ
02.004.04c | ví yó bháribhrad óṣadhīṣu jihvā́m
02.004.04d | átyo ná ráthyo dodhavīti vā́rān

02.004.05a | ā́ yán me ábhvaṁ vanádaḥ pánanta
02.004.05b | uśígbhiyo ná amimīta várṇam
02.004.05c | sá citréṇa cikite ráṁsu bhāsā́
02.004.05d | jujurvā́m̐ yó ̀ múhur ā́ yúvā bhū́t

02.004.06a | ā́ yó vánā tātr̥ṣāṇó ná bhā́ti
02.004.06b | váar ṇá pathā́ ráthiyeva svānīt
02.004.06c | kr̥ṣṇáadhvā tápū raṇváś ciketa
02.004.06d | diyaúr iva smáyamāno nábhobhiḥ

02.004.07a | sá yó ví ásthād abhí dákṣad urvī́m
02.004.07b | paśúr ná eti suvayúr ágopāḥ
02.004.07c | agníḥ śocíṣmām̐ atasā́ni uṣṇán
02.004.07d | kr̥ṣṇávyathir asvadayan ná bhū́ma

02.004.08a | nū́ te pū́rvasya ávaso ádhītau
02.004.08b | tr̥tī́ye ̀ vidáthe mánma śaṁsi
02.004.08c | asmé agne saṁyádvīram br̥hántaṁ
02.004.08d | kṣumántaṁ vā́jaṁ suapatyáṁ rayíṁ dāḥ

02.004.09a | tváyā yáthā gr̥tsamadā́so agne
02.004.09b | gúhā vanvánta úparām̐ abhí ṣyúḥ
02.004.09c | suvī́rāso ̀ abhimātiṣā́haḥ
02.004.09d | smát sūríbhyo gr̥ṇaté tád váyo dhāḥ

02.005.01a | hótājaniṣṭa cétanaḥ
02.005.01b | pitā́ pitŕ̥bhya ūtáye
02.005.01c | prayákṣañ jéniyaṁ vásu
02.005.01d | śakéma vājíno yámam

02.005.02a | ā́ yásmin saptá raśmáyas
02.005.02b | tatā́ yajñásya netári
02.005.02c | manuṣvád daívyam aṣṭamám
02.005.02d | pótā víśvaṁ tád invati

02.005.03a | dadhanvé vā yád īm ánu
02.005.03b | vócad bráhmāṇi vér u tát
02.005.03c | pári víśvāni kā́viyā
02.005.03d | nemíś cakrám ivābhavat

02.005.04a | sākáṁ hí śúcinā śúciḥ
02.005.04b | praśāstā́ krátunā́jani
02.005.04c | vidvā́m̐ asya vratā́ dhruvā́
02.005.04d | vayā́ ivā́nu rohate

02.005.05a | tā́ asya várṇam āyúvo
02.005.05b | néṣṭuḥ sacanta dhenávaḥ
02.005.05c | kuvít tisŕ̥bhya ā́ váraṁ
02.005.05d | svásāro yā́ idáṁ yayúḥ

02.005.06a | yádī mātúr úpa svásā
02.005.06b | ghr̥tám bháranti ásthita
02.005.06c | tā́sām adhvaryúr ā́gatau
02.005.06d | yávo vr̥ṣṭī́va modate

02.005.07a | suváḥ suvā́ya dhā́yase
02.005.07b | kr̥ṇutā́m r̥tvíg r̥tvíjam
02.005.07c | stómaṁ yajñáṁ ca ā́d áraṁ
02.005.07d | vanémā rarimā́ vayám

02.005.08a | yáthā vidvā́m̐ áraṁ kárad
02.005.08b | víśvebhyo yajatébhiyaḥ
02.005.08c | ayám agne tuvé ápi
02.005.08d | yáṁ yajñáṁ cakr̥mā́ vayám

02.006.01a | imā́m me agne samídham
02.006.01b | imā́m upasádaṁ vaneḥ
02.006.01c | imā́ u ṣú śrudhī gíraḥ

02.006.02a | ayā́ te agne vidhema
02.006.02b | ū́rjo napād áśvamiṣṭe
02.006.02c | enā́ sūkténa sujāta

02.006.03a | táṁ tvā gīrbhír gírvaṇasaṁ
02.006.03b | draviṇasyúṁ draviṇodaḥ
02.006.03c | saparyéma saparyávaḥ

02.006.04a | sá bodhi sūrír maghávā
02.006.04b | vásupate vásudāvan
02.006.04c | yuyodhí asmád dvéṣāṁsi

02.006.05a | sá no vr̥ṣṭíṁ divás pári
02.006.05b | sá no vā́jam anarvā́ṇam
02.006.05c | sá naḥ sahasríṇīr íṣaḥ

02.006.06a | ī́ḷānāya avasyáve
02.006.06b | yáviṣṭha dūta no girā́
02.006.06c | yájiṣṭha hotar ā́ gahi

02.006.07a | antár hí agna ī́yase
02.006.07b | vidvā́ñ jánmobháyā kave
02.006.07c | dūtó jányeva mítriyaḥ

02.006.08a | sá vidvā́m̐ ā́ ca piprayo
02.006.08b | yákṣi cikitva ānuṣák
02.006.08c | ā́ cāsmín satsi barhíṣi

02.007.01a | śréṣṭhaṁ yaviṣṭha bhārata
02.007.01b | ágne dyumántam ā́ bhara
02.007.01c | váso puruspŕ̥haṁ rayím

02.007.02a | mā́ no árātir īśata
02.007.02b | devásya mártiyasya ca
02.007.02c | párṣi tásyā utá dviṣáḥ

02.007.03a | víśvā utá tváyā vayáṁ
02.007.03b | dhā́rā udaníyā iva
02.007.03c | áti gāhemahi dvíṣaḥ

02.007.04a | śúciḥ pavāka+ vándiyaḥ
02.007.04b | ágne br̥hád ví rocase
02.007.04c | tuváṁ ghr̥tébhir ā́hutaḥ

02.007.05a | tuváṁ no asi bhārata
02.007.05b | ágne vaśā́bhir ukṣábhiḥ
02.007.05c | aṣṭā́padībhir ā́hutaḥ

02.007.06a | drúannaḥ sarpírāsutiḥ
02.007.06b | pratnó hótā váreṇiyaḥ
02.007.06c | sáhasas putró ádbhutaḥ

02.008.01a | vājayánn iva nū́ ráthān
02.008.01b | yógām̐ agnér úpa stuhi
02.008.01c | yaśástamasya mīḷhúṣaḥ

02.008.02a | yáḥ sunīthó dadāśúṣe
02.008.02b | ajuryó jaráyann arím
02.008.02c | cā́rupratīka ā́hutaḥ

02.008.03a | yá u śriyā́ dámeṣu ā́
02.008.03b | doṣóṣási praśasyáte
02.008.03c | yásya vratáṁ ná mī́yate

02.008.04a | ā́ yáḥ súvar ṇá bhānúnā
02.008.04b | citró vibhā́ti arcíṣā
02.008.04c | añjānó ajárair abhí

02.008.05a | átrim ánu svarā́jiyam
02.008.05b | agním ukthā́ni vāvr̥dhuḥ
02.008.05c | víśvā ádhi śríyo dadhe

02.008.06a | agnér índrasya sómasya
02.008.06b | devā́nām ūtíbhir vayám
02.008.06c | áriṣyantaḥ sacemahi
02.008.06d | abhí ṣyāma pr̥tanyatáḥ

02.009.01a | ní hótā hotr̥ṣádane vídānas
02.009.01b | tveṣó dīdivā́m̐ asadat sudákṣaḥ
02.009.01c | ádabdhavratapramatir vásiṣṭhaḥ
02.009.01d | sahasrambharáḥ śúcijihvo agníḥ

02.009.02a | tuváṁ dūtás tuvám u naḥ paraspā́s
02.009.02b | tuváṁ vásya ā́ vr̥ṣabha praṇetā́
02.009.02c | ágne tokásya nas táne tanū́nām
02.009.02d | áprayuchan dī́diyad bodhi gopā́ḥ

02.009.03a | vidhéma te paramé jánman agne
02.009.03b | vidhéma stómair ávare sadhásthe
02.009.03c | yásmād yóner udā́rithā yáje tám
02.009.03d | prá tvé havī́ṁṣi juhure sámiddhe

02.009.04a | ágne yájasva havíṣā yájīyāñ
02.009.04b | chruṣṭī́ deṣṇám abhí gr̥ṇīhi rā́dhaḥ
02.009.04c | tváṁ hí ási rayipátī rayīṇā́ṁ
02.009.04d | tuváṁ śukrásya vácaso manótā

02.009.05a | ubháyaṁ te ná kṣīyate vasavya\ṁ
02.009.05b | divé-dive jā́yamānasya dasma
02.009.05c | kr̥dhí kṣumántaṁ jaritā́ram agne
02.009.05d | kr̥dhí pátiṁ suapatyásya rāyáḥ

02.009.06a | saínā́nīkena suvidátro asmé
02.009.06b | yáṣṭā devā́m̐ ā́yajiṣṭhaḥ suastí
02.009.06c | ádabdho gopā́ utá naḥ paraspā́
02.009.06d | ágne dyumád utá revád didīhi

02.010.01a | johū́tro agníḥ prathamáḥ pitéva
02.010.01b | iḷás padé mánuṣā yát sámiddhaḥ
02.010.01c | śríyaṁ vásāno amŕ̥to vícetā
02.010.01d | marmr̥jényaḥ śravasíyaḥ sá vājī́

02.010.02a | śrūyā́ agníś citrábhānur hávam me
02.010.02b | víśvābhir gīrbhír amŕ̥to vícetāḥ
02.010.02c | śyāvā́ ráthaṁ vahato róhitā vā
02.010.02d | utā́ruṣā́ áha cakre víbhr̥traḥ

02.010.03a | uttānā́yām ajanayan súṣūtam
02.010.03b | bhúvad agníḥ purupéśāsu gárbhaḥ
02.010.03c | śíriṇāyāṁ cid aktúnā máhobhir
02.010.03d | áparīvr̥to vasati prácetāḥ

02.010.04a | jígharmi agníṁ havíṣā ghr̥téna
02.010.04b | pratikṣiyántam bhúvanāni víśvā
02.010.04c | pr̥thúṁ tiraścā́ váyasā br̥hántaṁ
02.010.04d | vyáciṣṭham ánnai rabhasáṁ dŕ̥śānam

02.010.05a | ā́ viśvátaḥ pratiáñcaṁ jigharmi
02.010.05b | arakṣásā mánasā táj juṣeta
02.010.05c | máriyaśrīḥ spr̥hayádvarṇo agnír
02.010.05d | nā́bhimŕ̥śe tanúvā járbhurāṇaḥ

02.010.06a | jñeyā́ bhāgáṁ sahasānó váreṇa
02.010.06b | tuvā́dūtāso manuvád vadema
02.010.06c | ánūnam agníṁ juhúvā vacasyā́
02.010.06d | madhupŕ̥caṁ dhanasā́ johavīmi

02.011.01a | śrudhī́ hávam indra mā́ riṣaṇyaḥ
02.011.01b | siyā́ma te dāváne vásūnām
02.011.01c | imā́ hí tvā́m ū́rjo vardháyanti
02.011.01d | vasūyávaḥ síndhavo ná kṣárantaḥ

02.011.02a | sr̥jó mahī́r indra yā́ ápinvaḥ
02.011.02b | páriṣṭhitā áhinā śūra pūrvī́ḥ
02.011.02c | ámartyaṁ cid dāsám mányamānam
02.011.02d | ávābhinad ukthaír vāvr̥dhānáḥ

02.011.03a | ukthéṣu ín nú śūra yéṣu cākán
02.011.03b | stómeṣu indra rudríyeṣu ca
02.011.03c | túbhyéd etā́ yā́su mandasānáḥ
02.011.03d | prá vāyáve sisrate ná śubhrā́ḥ

02.011.04a | śubhráṁ nú te śúṣmaṁ vardháyantaḥ
02.011.04b | śubhráṁ vájram bāhuvór dádhānāḥ
02.011.04c | śubhrás tvám indra vāvr̥dhānó asmé
02.011.04d | dā́sīr víśaḥ sū́riyeṇa sahyāḥ

02.011.05a | gúhā hitáṁ gúhyaṁ gūḷhám apsú
02.011.05b | ápīvr̥tam māyínaṁ kṣiyántam
02.011.05c | utó apó diyā́ṁ tastabhvā́ṁsam
02.011.05d | áhann áhiṁ śūra vīríyeṇa

02.011.06a | stávā nú ta indra pūrvyā́ mahā́ni
02.011.06b | utá stavāma nū́tanā kr̥tā́ni
02.011.06c | stávā vájram bāhuvór uśántaṁ
02.011.06d | stávā hárī sū́riyasya ketū́

02.011.07a | hárī nú ta indra vājáyantā
02.011.07b | ghr̥taścútaṁ svārám asvārṣṭām
02.011.07c | ví samanā́ bhū́mir aprathiṣṭa
02.011.07d | áraṁsta párvataś cit sariṣyán

02.011.08a | ní párvataḥ sādi áprayuchan
02.011.08b | sám mātŕ̥bhir vāvaśānó akrān
02.011.08c | dūré pāré vā́ṇīṁ vardháyanta
02.011.08d | índreṣitāṁ dhamánim paprathan ní

02.011.09a | índro mahā́ṁ síndhum āśáyānam
02.011.09b | māyāvínaṁ vr̥trám asphuran níḥ
02.011.09c | árejetāṁ ródasī bhiyāné
02.011.09d | kánikradato vŕ̥ṣṇo asya vájrāt

02.011.10a | ároravīd vŕ̥ṣṇo asya vájro
02.011.10b | ámānuṣaṁ yán mā́nuṣo nijū́rvāt
02.011.10c | ní māyíno dānavásya māyā́
02.011.10d | ápādayat papivā́n sutásya

02.011.11a | píbā-pibéd indra śūra sómam
02.011.11b | mándantu tvā mandínaḥ sutā́saḥ
02.011.11c | pr̥ṇántas te kukṣī́ vardhayantu
02.011.11d | itthā́ sutáḥ paurá índram āva

02.011.12a | tuvé indra ápi abhūma víprā
02.011.12b | dhíyaṁ vanema r̥tayā́ sápantaḥ
02.011.12c | avasyávo dhīmahi práśastiṁ
02.011.12d | sadyás te rāyó dāváne siyāma

02.011.13a | siyā́ma té ta indra yé ta ūtī́
02.011.13b | avasyáva ū́rjaṁ vardháyantaḥ
02.011.13c | śuṣmíntamaṁ yáṁ cākánāma deva
02.011.13d | asmé rayíṁ rāsi vīrávantam

02.011.14a | rā́si kṣáyaṁ rā́si mitrám asmé
02.011.14b | rā́si śárdha indra mā́rutaṁ naḥ
02.011.14c | sajóṣaso yé ca mandasānā́ḥ
02.011.14d | prá vāyávaḥ pānti ágraṇītim

02.011.15a | vyántu ín nú yéṣu mandasānás
02.011.15b | tr̥pát sómam pāhi drahyád indra
02.011.15c | asmā́n sú pŕ̥tsu ā́ tarutra
02.011.15d | ávardhayo dyā́m br̥hádbhir arkaíḥ

02.011.16a | br̥hánta ín nú yé te tarutra
02.011.16b | ukthébhir vā sumnám āvívāsān
02.011.16c | str̥ṇānā́so barhíḥ pastíyāvat
02.011.16d | tuvótā íd indra vā́jam agman

02.011.17a | ugréṣu ín nú śūra mandasānás
02.011.17b | tríkadrukeṣu pāhi sómam indra
02.011.17c | pradódhuvac chmáśruṣu priṇānó@
02.011.17d | yāhí háribhyāṁ sutásya pītím

02.011.18a | dhiṣvā́ śávaḥ śūra yéna vr̥trám
02.011.18b | avā́bhinad dā́num aurṇavābhám
02.011.18c | ápāvr̥ṇor jyótir ā́riyāya
02.011.18d | ní savyatáḥ sādi dásyur indra

02.011.19a | sánema yé ta ūtíbhis táranto
02.011.19b | víśvā spŕ̥dha ā́riyeṇa dásyūn
02.011.19c | asmábhyaṁ tát tvāṣṭráṁ viśvárūpam
02.011.19d | árandhayaḥ sākhiyásya tritā́ya

02.011.20a | asyá svānásya@ mandínas tritásya
02.011.20b | ní árbudaṁ vāvr̥dhānó astaḥ
02.011.20c | ávartayat sū́riyo ná cakrám
02.011.20d | bhinád valám índro áṅgirasvān

02.011.21a | nūnáṁ sā́ te práti váraṁ jaritré
02.011.21b | duhīyád indra dákṣiṇā maghónī
02.011.21c | śíkṣā stotŕ̥bhyo mā́ti dhag bhágo no
02.011.21d | br̥hád vadema vidáthe suvī́rāḥ

02.012.01a | yó jātá evá prathamó mánasvān
02.012.01b | devó devā́n krátunā paryábhūṣat
02.012.01c | yásya śúṣmād ródasī ábhyasetāṁ
02.012.01d | nr̥mṇásya mahnā́ sá janāsa índraḥ

02.012.02a | yáḥ pr̥thivī́ṁ vyáthamānām ádr̥ṁhad
02.012.02b | yáḥ párvatān prákupitām̐ áramṇāt
02.012.02c | yó antárikṣaṁ vimamé várīyo
02.012.02d | yó dyā́m ástabhnāt sá janāsa índraḥ

02.012.03a | yó hatvā́him áriṇāt saptá síndhūn
02.012.03b | yó gā́ udā́jad apadhā́ valásya
02.012.03c | yó áśmanor antár agníṁ jajā́na
02.012.03d | saṁvŕ̥k samátsu sá janāsa índraḥ

02.012.04a | yénemā́ víśvā cyávanā kr̥tā́ni
02.012.04b | yó dā́saṁ várṇam ádharaṁ gúhā́kaḥ
02.012.04c | śvaghnī́va yó jigīvā́m̐ lakṣám ā́dad
02.012.04d | aryáḥ puṣṭā́ni sá janāsa índraḥ

02.012.05a | yáṁ smā pr̥chánti kúha séti ghorám
02.012.05b | utém āhur naíṣó astī́ti enam
02.012.05c | só aryáḥ puṣṭī́r víja 'vā́@ mināti
02.012.05d | śrád asmai dhatta sá janāsa índraḥ

02.012.06a | yó radhrásya coditā́ yáḥ kr̥śásya
02.012.06b | yó brahmáṇo nā́dhamānasya kīréḥ
02.012.06c | yuktágrāvṇo yó avitā́ suśipráḥ
02.012.06d | sutásomasya sá janāsa índraḥ

02.012.07a | yásyā́śvāsaḥ pradíśi yásya gā́vo
02.012.07b | yásya grā́mā yásya víśve ráthāsaḥ
02.012.07c | yáḥ sū́riyaṁ yá uṣásaṁ jajā́na
02.012.07d | yó apā́ṁ netā́ sá janāsa índraḥ

02.012.08a | yáṁ krándasī saṁyatī́ vihváyete
02.012.08b | páre ávara ubháyā amítrāḥ
02.012.08c | samānáṁ cid rátham ātasthivā́ṁsā
02.012.08d | nā́nā havete sá janāsa índraḥ

02.012.09a | yásmān ná rté vijáyante jánāso
02.012.09b | yáṁ yúdhyamānā ávase hávante
02.012.09c | yó víśvasya pratimā́nam babhū́va
02.012.09d | yó acyutacyút sá janāsa índraḥ

02.012.10a | yáḥ śáśvato máhi éno dádhānān
02.012.10b | ámanyamānāñ cháruvā jaghā́na
02.012.10c | yáḥ śárdhate nā́nudádāti śr̥dhyā́ṁ
02.012.10d | yó dásyor hantā́ sá janāsa índraḥ

02.012.11a | yáḥ śámbaram párvateṣu kṣiyántaṁ
02.012.11b | catvāriṁśyā́ṁ śarádi anvávindat
02.012.11c | ojāyámānaṁ yó áhiṁ jaghā́na
02.012.11d | dā́nuṁ śáyānaṁ sá janāsa índraḥ

02.012.12a | yáḥ saptáraśmir vr̥ṣabhás túviṣmān
02.012.12b | avā́sr̥jat sártave saptá síndhūn
02.012.12c | yó rauhiṇám ásphurad vájrabāhur
02.012.12d | dyā́m āróhantaṁ sá janāsa índraḥ

02.012.13a | dyā́vā cid asmai pr̥thivī́ namete
02.012.13b | śúṣmāc cid asya párvatā bhayante
02.012.13c | yáḥ somapā́ nicitó vájrabāhur
02.012.13d | yó vájrahastaḥ sá janāsa índraḥ

02.012.14a | yáḥ sunvántam ávati yáḥ pácantaṁ
02.012.14b | yáḥ śáṁsantaṁ yáḥ śaśamānám ūtī́
02.012.14c | yásya bráhma várdhanaṁ yásya sómo
02.012.14d | yásyedáṁ rā́dhaḥ sá janāsa índraḥ

02.012.15a | yáḥ sunvaté pácate dudhrá ā́ cid
02.012.15b | vā́jaṁ dárdarṣi sá kílāsi satyáḥ
02.012.15c | vayáṁ ta indra viśváha priyā́saḥ
02.012.15d | suvī́rāso vidátham ā́ vadema

02.013.01a | r̥túr jánitrī tásyā apás pári
02.013.01b | makṣū́ jātá ā́viśad yā́su várdhate
02.013.01c | tád āhanā́ abhavat pipyúṣī páyo
02.013.01d | aṁśóḥ pīyū́ṣam prathamáṁ tád ukthíyam

02.013.02a | sadhrī́m ā́ yanti pári bíbhratīḥ páyo
02.013.02b | viśvápsniyāya prá bharanta bhójanam
02.013.02c | samānó ádhvā pravátām anuṣyáde
02.013.02d | yás tā́kr̥ṇoḥ prathamáṁ sā́si ukthíyaḥ

02.013.03a | ánu éko vadati yád dádāti tád
02.013.03b | rūpā́ minán tádapā éka īyate
02.013.03c | víśvā ékasya vinúdas titikṣate
02.013.03d | yás tā́kr̥ṇoḥ prathamáṁ sā́si ukthíyaḥ

02.013.04a | prajā́bhyaḥ puṣṭíṁ vibhájanta āsate
02.013.04b | rayíṁ 'va@ pr̥ṣṭhám prabhávantam āyaté
02.013.04c | ásinvan dáṁṣṭraiḥ pitúr atti bhójanaṁ
02.013.04d | yás tā́kr̥ṇoḥ prathamáṁ sā́si ukthíyaḥ

02.013.05a | ádhākr̥ṇoḥ pr̥thivī́ṁ saṁdŕ̥śe divé
02.013.05b | yó dhautīnā́m ahihann ā́riṇak patháḥ
02.013.05c | táṁ tvā stómebhir udábhir ná vājínaṁ
02.013.05d | deváṁ devā́ ajanan sā́si ukthíyaḥ

02.013.06a | yó bhójanaṁ ca dáyase ca várdhanam
02.013.06b | ārdrā́d ā́ śúṣkam mádhumad dudóhitha
02.013.06c | sá śevadhíṁ ní dadhiṣe vivásvati
02.013.06d | víśvasyaíka īśiṣe sā́si ukthíyaḥ

02.013.07a | yáḥ puṣpíṇīś ca prasúvaś ca dhármaṇā
02.013.07b | ádhi dā́ne ví avánīr ádhārayaḥ
02.013.07c | yáś cā́samā ájano didyúto divá
02.013.07d | urúr ūrvā́m̐ abhítaḥ sā́si ukthíyaḥ

02.013.08a | yó nārmaráṁ sahávasuṁ níhantave
02.013.08b | pr̥kṣā́ya ca dāsáveśāya cā́vahaḥ
02.013.08c | ūrjáyantyā ápariviṣṭam āsíyam
02.013.08d | utaívā́dyá purukr̥t sā́si ukthíyaḥ

02.013.09a | śatáṁ vā yásya dáśa sākám ā́diya
02.013.09b | ékasya śruṣṭaú yád dha codám ā́vitha
02.013.09c | arajjaú dásyūn sám unab dabhī́taye
02.013.09d | suprāvíyo abhavaḥ sā́si ukthíyaḥ

02.013.10a | víśvéd ánu rodhanā́ asya paúṁsiyaṁ
02.013.10b | dadúr asmai dadhiré kr̥tnáve dhánam
02.013.10c | ṣáḷ astabhnā viṣṭíraḥ páñca saṁdŕ̥śaḥ
02.013.10d | pári paró abhavaḥ sā́si ukthíyaḥ

02.013.11a | supravācanáṁ táva vīra vīríyaṁ
02.013.11b | yád ékena krátunā vindáse vásu
02.013.11c | jātū́ṣṭhirasya prá váyaḥ sáhasvato
02.013.11d | yā́ cakártha séndra víśvāsi ukthíyaḥ

02.013.12a | áramayaḥ sárapasas tárāya káṁ
02.013.12b | turvī́taye ca vayíyāya ca srutím
02.013.12c | nīcā́ sántam úd anayaḥ parāvŕ̥jam
02.013.12d | prā́ndháṁ śroṇáṁ śraváyan sā́si ukthíyaḥ

02.013.13a | asmábhyaṁ tád vaso dānā́ya rā́dhaḥ
02.013.13b | sám arthayasva bahú te vasavya\m
02.013.13c | índra yác citráṁ śravasyā́ ánu dyū́n
02.013.13d | br̥hád vadema vidáthe suvī́rāḥ

02.014.01a | ádhvaryavo bháraténdrāya sómam
02.014.01b | ā́matrebhiḥ siñcatā mádyam ándhaḥ
02.014.01c | kāmī́ hí vīráḥ sádam asya pītíṁ
02.014.01d | juhóta vŕ̥ṣṇe tád íd eśá vaṣṭi

02.014.02a | ádhvaryavo yó apó vavrivā́ṁsaṁ
02.014.02b | vr̥tráṁ jaghā́na aśányeva vr̥kṣám
02.014.02c | tásmā etám bharata tadvaśā́yam̐
02.014.02d | eṣá índro arhati pītím asya

02.014.03a | ádhvaryavo yó dŕ̥bhīkaṁ jaghā́na
02.014.03b | yó gā́ udā́jad ápa hí valáṁ váḥ
02.014.03c | tásmā etám antárikṣe ná vā́tam
02.014.03d | índraṁ sómair órṇuta jū́r ná vástraiḥ

02.014.04a | ádhvaryavo yá úraṇaṁ jaghā́na
02.014.04b | náva cakhvā́ṁsaṁ navatíṁ ca bāhū́n
02.014.04c | yó árbudam áva nīcā́ babādhé
02.014.04d | tám índraṁ sómasya bhr̥thé hinota

02.014.05a | ádhvaryavo yáḥ sú áśnaṁ jaghā́na
02.014.05b | yáḥ śúṣṇam ̀ aśúṣaṁ yó víaṁsam
02.014.05c | yáḥ pípruṁ ̀ námuciṁ yó rudhikrā́ṁ
02.014.05d | tásmā índrāya ándhaso juhota

02.014.06a | ádhvaryavo yáḥ śatáṁ śámbarasya
02.014.06b | púro bibhéda áśmaneva pūrvī́ḥ
02.014.06c | yó varcínaḥ śatám índraḥ sahásram
02.014.06d | apā́vapad bháratā sómam asmai

02.014.07a | ádhvaryavo yáḥ śatám ā́ sahásram
02.014.07b | bhū́myā upásthe ávapaj jaghanvā́n
02.014.07c | kútsasyāyór atithigvásya vīrā́n
02.014.07d | ní ā́vr̥ṇag bháratā sómam asmai

02.014.08a | ádhvaryavo yán naraḥ kāmáyādhve
02.014.08b | śruṣṭī́ váhanto naśathā tád índre
02.014.08c | gábhastipūtam bharata śrutā́ya
02.014.08d | índrāya sómaṁ yajyavo juhota

02.014.09a | ádhvaryavaḥ kártanā śruṣṭím asmai
02.014.09b | váne nípūtaṁ vána ún nayadhvam
02.014.09c | juṣāṇó hástyam abhí vāvaśe va
02.014.09d | índrāya sómam madiráṁ juhota

02.014.10a | ádhvaryavaḥ páyasódhar yáthā góḥ
02.014.10b | sómebhir īm pr̥ṇatā bhojám índram
02.014.10c | védāhám asya níbhr̥tam ma etád
02.014.10d | dítsantam bhū́yo yajatáś ciketa

02.014.11a | ádhvaryavo yó diviyásya vásvo
02.014.11b | yáḥ pā́rthivasya kṣámiyasya rā́jā
02.014.11c | tám ū́rdaraṁ ná pr̥ṇatā yávena
02.014.11d | índraṁ sómebhis tád ápo vo astu

02.014.12a | asmábhyaṁ tád vaso dānā́ya rā́dhaḥ
02.014.12b | sám arthayasva bahú te vasavya\m
02.014.12c | índra yác citráṁ śravasyā́ ánu dyū́n
02.014.12d | br̥hád vadema vidáthe suvī́rāḥ

02.015.01a | prá ghā nú asya maható mahā́ni
02.015.01b | satyā́ satyásya káraṇāni vocam
02.015.01c | tríkadrukeṣu apibat sutásya
02.015.01d | asyá máde áhim índro jaghāna

02.015.02a | avaṁśé dyā́m astabhāyad br̥hántam
02.015.02b | ā́ ródasī apr̥ṇad antárikṣam
02.015.02c | *sá dhārayat pr̥thivī́m papráthac ca
02.015.02d | sómasya tā́ máda índraś cakāra

02.015.03a | sádmeva prā́co ví mimāya mā́nair
02.015.03b | vájreṇa khā́ni atr̥ṇan nadī́nām
02.015.03c | vŕ̥thāsr̥jat pathíbhir dīrghayāthaíḥ
02.015.03d | sómasya tā́ máda índraś cakāra

02.015.04a | sá pravoḷhr̥ŕ̥n parigátyā dabhī́ter
02.015.04b | víśvam adhāg ā́yudham iddhé agnaú
02.015.04c | sáṁ góbhir áśvair asr̥jad ráthebhiḥ
02.015.04d | sómasya tā́ máda índraś cakāra

02.015.05a | sá īm mahī́ṁ dhúnim étor aramṇāt
02.015.05b | só asnātr̥ŕ̥n apārayat suastí
02.015.05c | tá utsnā́ya rayím abhí prá tasthuḥ
02.015.05d | sómasya tā́ máda índraś cakāra

02.015.06a | sódañcaṁ síndhum ariṇān mahitvā́
02.015.06b | vájreṇā́na uṣásaḥ sám pipeṣa
02.015.06c | ajaváso javínībhir vivr̥ścán
02.015.06d | sómasya tā́ máda índraś cakāra

02.015.07a | sá vidvā́m̐ ̀ apagoháṁ kanī́nām
02.015.07b | āvír bhávann úd atiṣṭhat parāvŕ̥k
02.015.07c | práti śroṇá sthād ví anág acaṣṭa
02.015.07d | sómasya tā́ máda índraś cakāra

02.015.08a | bhinád valám áṅgirobhir gr̥ṇānó
02.015.08b | ví párvatasya dr̥ṁhitā́ni airat
02.015.08c | riṇág ródhāṁsi kr̥trímāṇi eṣāṁ
02.015.08d | sómasya tā́ máda índraś cakāra

02.015.09a | svápnenābhyúpyā cúmuriṁ dhúniṁ ca
02.015.09b | jaghántha dásyum prá dabhī́tim āvaḥ
02.015.09c | rambhī́ cid átra vivide híraṇyaṁ
02.015.09d | sómasya tā́ máda índraś cakāra

02.015.10a | nūnáṁ sā́ te práti váraṁ jaritré
02.015.10b | duhīyád indra dákṣiṇā maghónī
02.015.10c | śíkṣā stotŕ̥bhyo mā́ti dhag bhágo no
02.015.10d | br̥hád vadema vidáthe suvī́rāḥ

02.016.01a | prá vaḥ satā́ṁ jyéṣṭhatamāya suṣṭutím
02.016.01b | agnā́v iva samidhāné havír bhare
02.016.01c | índram ajuryáṁ jaráyantam ukṣitáṁ
02.016.01d | sanā́d yúvānam ávase havāmahe

02.016.02a | yásmād índrād br̥hatáḥ kíṁ caném r̥té
02.016.02b | víśvāni asmin sámbhr̥tā́dhi vīríyā
02.016.02c | jaṭháre sómaṁ tanúvī sáho máho
02.016.02d | háste vájram bhárati śīrṣáṇi krátum

02.016.03a | ná kṣoṇī́bhyām paribhúve ta indriyáṁ
02.016.03b | ná samudraíḥ párvatair indra te ráthaḥ
02.016.03c | ná te vájram ánu aśnoti káś caná
02.016.03d | yád āśúbhiḥ pátasi yójanā purú

02.016.04a | víśve hí asmai yajatā́ya dhr̥ṣṇáve
02.016.04b | krátum bháranti vr̥ṣabhā́ya sáścate
02.016.04c | vŕ̥ṣā yajasva havíṣā vidúṣṭaraḥ
02.016.04d | píbendra sómaṁ vr̥ṣabhéṇa bhānúnā

02.016.05a | vŕ̥ṣṇaḥ kóśaḥ pavate mádhva ūrmír
02.016.05b | vr̥ṣabhā́nnāya vr̥ṣabhā́ya pā́tave
02.016.05c | vŕ̥ṣaṇādhvaryū́ vr̥ṣabhā́so ádrayo
02.016.05d | vŕ̥ṣaṇaṁ sómaṁ vr̥ṣabhā́ya suṣvati

02.016.06a | vŕ̥ṣā te vájra utá te vŕ̥ṣā rátho
02.016.06b | vŕ̥ṣaṇā hárī vr̥ṣabhā́ṇi ā́yudhā
02.016.06c | vŕ̥ṣṇo mádasya vŕ̥ṣabha tvám īśiṣa
02.016.06d | índra sómasya vr̥ṣabhásya tr̥pṇuhi

02.016.07a | prá te nā́vaṁ ná sámane vacasyúvam
02.016.07b | bráhmaṇā yāmi sávaneṣu dā́dhr̥ṣiḥ
02.016.07c | kuvín no asyá vácaso nibódhiṣad
02.016.07d | índram útsaṁ ná vásunaḥ sicāmahe

02.016.08a | purā́ sambādhā́d abhí ā́ vavr̥tsva no
02.016.08b | dhenúr ná vatsáṁ yávasasya pipyúṣī
02.016.08c | sakŕ̥t sú te sumatíbhiḥ śatakrato
02.016.08d | sám pátnībhir ná vŕ̥ṣaṇo nasīmahi

02.016.09a | nūnáṁ sā́ te práti váraṁ jaritré
02.016.09b | duhīyád indra dákṣiṇā maghónī
02.016.09c | śíkṣā stotŕ̥bhyo mā́ti dhag bhágo no
02.016.09d | br̥hád vadema vidáthe suvī́rāḥ

02.017.01a | tád asmai návyam aṅgirasvád arcata
02.017.01b | śúṣmā yád asya pratnáthā udī́rate
02.017.01c | víśvā yád gotrā́ sáhasā párīvr̥tā
02.017.01d | máde sómasya dr̥ṁhitā́ni aírayat

02.017.02a | sá bhūtu yó ha prathamā́ya dhā́yasa
02.017.02b | ójo mímāno mahimā́nam ā́tirat
02.017.02c | śū́ro yó yutsú tanúvam parivyáta
02.017.02d | śīrṣáṇi dyā́m mahinā́ práty amuñcata

02.017.03a | ádhākr̥ṇoḥ prathamáṁ vīríyam mahád
02.017.03b | yád asyā́gre bráhmaṇā śúṣmam aírayaḥ
02.017.03c | ratheṣṭhéna háriaśvena vícyutāḥ
02.017.03d | prá jīráyaḥ sisrate sadhríak pŕ̥thak

02.017.04a | ádhā yó víśvā bhúvanābhí majmánā
02.017.04b | īśānakŕ̥t právayā abhy ávardhata
02.017.04c | ā́d ródasī jyótiṣā váhnir ā́tanot
02.017.04d | sī́vyan támāṁsi dúdhitā sám avyayat

02.017.05a | sá prācī́nān párvatān dr̥ṁhad ójasā
02.017.05b | adharācī́nam akr̥ṇod apā́m ápaḥ
02.017.05c | ádhārayat pr̥thivī́ṁ viśvádhāyasam
02.017.05d | ástabhnān māyáyā diyā́m avasrásaḥ

02.017.06a | sā́smā áram bāhúbhyāṁ yám pitā́kr̥ṇod
02.017.06b | víśvasmād ā́ janúṣo védasas pári
02.017.06c | yénā pr̥thivyā́ṁ ní kríviṁ śayádhyai
02.017.06d | vájreṇa hatvī́ ávr̥ṇak tuviṣváṇiḥ

02.017.07a | amājū́r iva pitaróḥ+ sácā satī́
02.017.07b | samānā́d ā́ sádasas tvā́m iye bhágam
02.017.07c | kr̥dhí praketám úpa māsi ā́ bhara
02.017.07d | daddhí bhāgáṁ tanúvo yéna māmáhaḥ

02.017.08a | bhojáṁ tuvā́m indra vayáṁ huvema
02.017.08b | dadíṣ ṭuvám indra ápāṁsi vā́jān
02.017.08c | aviḍḍhí indra citráyā na ūtī́
02.017.08d | kr̥dhí vŕ̥ṣann indara+ vásyaso naḥ

02.017.09a | nūnáṁ sā́ te práti váraṁ jaritré
02.017.09b | duhīyád indra dákṣiṇā maghónī
02.017.09c | śíkṣā stotŕ̥bhyo mā́ti dhag bhágo no
02.017.09d | br̥hád vadema vidáthe suvī́rāḥ

02.018.01a | prātā́ rátho ̀ návo yoji sásniś
02.018.01b | cáturyugas trikaśáḥ saptáraśmiḥ
02.018.01c | dáśāritro manuṣíyaḥ suvarṣā́ḥ
02.018.01d | sá iṣṭíbhir matíbhī ráṁhiyo bhūt

02.018.02a | sā́smā áram prathamáṁ sá dvitī́yam
02.018.02b | utó tr̥tī́yam mánuṣaḥ sá hótā
02.018.02c | anyásyā gárbham anyá ū jananta
02.018.02d | só anyébhiḥ sacate jényo vŕ̥ṣā

02.018.03a | hárī nú kaṁ rátha índrasya yojam
02.018.03b | āyaí sūkténa vácasā návena
02.018.03c | mó ṣú tvā́m átra bahávo hí víprā
02.018.03d | ní rīraman yájamānāso anyé

02.018.04a | ā́ duvā́bhyāṁ háribhyām indra yāhi
02.018.04b | ā́ catúrbhir ā́ ṣaḍbhír hūyámānaḥ
02.018.04c | ā́ aṣṭābhír daśábhiḥ somapéyam
02.018.04d | ayáṁ sutáḥ sumakha mā́ mŕ̥dhas kaḥ

02.018.05a | ā́ viṁśatyā́ triṁśátā yāhi arvā́ṅ
02.018.05b | ā́ catvāriṁśátā háribhir yujānáḥ
02.018.05c | ā́ pañcāśátā suráthebhir indra
02.018.05d | ā́ ṣaṣṭiyā́ saptatyā́ somapéyam

02.018.06a | ā́ aśītyā́ navatyā́ yāhi arvā́ṅ
02.018.06b | ā́ śaténa háribhir uhyámānaḥ
02.018.06c | ayáṁ hí te śunáhotreṣu sóma
02.018.06d | índra tvāyā́ páriṣikto mádāya

02.018.07a | máma bráhma indara+ yāhi áchā
02.018.07b | víśvā hárī dhurí dhiṣvā ráthasya
02.018.07c | purutrā́ hí viháviyo babhū́tha
02.018.07d | asmíñ chūra sávane mādayasva

02.018.08a | ná ma índreṇa sakhiyáṁ ví yoṣad
02.018.08b | asmábhyam asya dákṣiṇā duhīta
02.018.08c | úpa jyáyiṣṭhe+ várūthe gábhastau
02.018.08d | prāyé-prāye jigīvā́ṁsaḥ siyāma

02.018.09a | nūnáṁ sā́ te práti váraṁ jaritré
02.018.09b | duhīyád indra dákṣiṇā maghónī
02.018.09c | śíkṣā stotŕ̥bhyo mā́ti dhag bhágo no
02.018.09d | br̥hád vadema vidáthe suvī́rāḥ

02.019.01a | ápāyi asya ándhaso mádāya
02.019.01b | mánīṣiṇaḥ suvānásya práyasaḥ
02.019.01c | yásminn índraḥ pradívi vāvr̥dhāná
02.019.01d | óko dadhé brahmaṇyántaś ca náraḥ

02.019.02a | asyá mandānó mádhvo vájrahasto
02.019.02b | áhim índro arṇovŕ̥taṁ ví vr̥ścat
02.019.02c | prá yád váyo ná svásarāṇi áchā
02.019.02d | práyāṁsi ca nadī́nāṁ cákramanta

02.019.03a | sá mā́hina índaro+ árṇo apā́m
02.019.03b | prá airayad ahihā́chā samudrám
02.019.03c | ájanayat sū́riyaṁ vidád gā́
02.019.03d | aktúnā áhnāṁ vayúnāni sādhat

02.019.04a | só apratī́ni mánave purū́ṇi
02.019.04b | índro dāśad dāśúṣe hánti vr̥trám
02.019.04c | sadyó yó nŕ̥bhyo atasā́yiyo bhū́t
02.019.04d | paspr̥dhānébhyaḥ sū́riyasya sātaú

02.019.05a | sá sunvatá índaraḥ+ sū́ryam
02.019.05b | ā́ devó riṇaṅ mártiyāya stavā́n
02.019.05c | ā́ yád rayíṁ guhádavadyam asmai
02.019.05d | bhárad áṁśaṁ ná étaśo daśasyán

02.019.06a | sá randhayat sadívaḥ sā́rathaye
02.019.06b | śúṣṇam aśúṣaṁ kúyavaṁ kútsāya
02.019.06c | dívodāsāya navatíṁ ca náva
02.019.06d | índraḥ púro ví airac chámbarasya

02.019.07a | evā́ ta indra ucátham ahema
02.019.07b | śravasyā́ ná tmánā vājáyantaḥ
02.019.07c | aśyā́ma tát sā́ptam āśuṣāṇā́
02.019.07d | nanámo vádhar ádevasya pīyóḥ

02.019.08a | evā́ te gr̥tsamadā́ḥ śūra mánma
02.019.08b | avasyávo ná vayúnāni takṣuḥ
02.019.08c | brahmaṇyánta indara+ te návīya
02.019.08d | íṣam ū́rjaṁ sukṣitíṁ sumnám aśyuḥ

02.019.09a | nūnáṁ sā́ te práti váraṁ jaritré
02.019.09b | duhīyád indra dákṣiṇā maghónī
02.019.09c | śíkṣā stotŕ̥bhyo mā́ti dhag bhágo no
02.019.09d | br̥hád vadema vidáthe suvī́rāḥ

02.020.01a | vayáṁ te váya indra viddhí ṣú ṇaḥ
02.020.01b | prá bharāmahe vājayúr ná rátham
02.020.01c | vipanyávo dī́dhiyato manīṣā́
02.020.01d | sumnám íyakṣantas tuvā́vato nr̥ŕ̥n

02.020.02a | tuváṁ na indara+ tuvā́bhir ūtī́
02.020.02b | tuvāyató abhiṣṭipā́si jánān
02.020.02c | tuvám inó daaśúṣo varūtā́
02.020.02d | itthā́ādhīr abhí yó nákṣati tvā

02.020.03a | sá no yúvā índaro+ johū́traḥ
02.020.03b | sákhā śivó narā́m astu pātā́
02.020.03c | yáḥ śáṁsantaṁ yáḥ śaśamānám ūtī́
02.020.03d | pácantaṁ ca stuvántaṁ ca praṇéṣat

02.020.04a | tám u stuṣa índaraṁ+ táṁ gr̥ṇīṣe
02.020.04b | yásmin purā́ vāvr̥dhúḥ śāśadúś ca
02.020.04c | sá vásvaḥ kā́mam pīparad iyānó
02.020.04d | brahmaṇiyató nū́tanasya āyóḥ

02.020.05a | só áṅgirasām ucáthā jujuṣvā́n
02.020.05b | bráhmā tūtod índaro+ gātúm iṣṇán
02.020.05c | muṣṇánn uṣásaḥ sū́riyeṇa stavā́n
02.020.05d | áśnasya cic chiśnathat pūrviyā́ṇi

02.020.06a | sá ha śrutá índaro+ nā́ma devá
02.020.06b | ūrdhvó bhuvan mánuṣe dasmátamaḥ
02.020.06c | áva priyám arśasānásya sāhvā́ñ
02.020.06d | chíro bharad daasásya svadhā́vān

02.020.07a | sá vr̥trahā́ índaraḥ+ kr̥ṣṇáyonīḥ
02.020.07b | puraṁdaró dáasīr airayad ví
02.020.07c | ájanayan mánave kṣā́m apáś ca
02.020.07d | satrā́ śáṁsaṁ yájamānasya tūtot

02.020.08a | tásmai tavasíyam ánu dāyi satrā́
02.020.08b | índrāya ̀ devébhir árṇasātau
02.020.08c | práti yád asya vájram bāhuvór dhúr
02.020.08d | hatvī́ dásyūn púra ā́yasīr ní tārīt

02.020.09a | nūnáṁ sā́ te práti váraṁ jaritré
02.020.09b | duhīyád indra dákṣiṇā maghónī
02.020.09c | śíkṣā stotŕ̥bhyo mā́ti dhag bhágo no
02.020.09d | br̥hád vadema vidáthe suvī́rāḥ

02.021.01a | viśvajíte dhanajíte suvarjíte
02.021.01b | satrājíte nr̥jíta urvarājíte
02.021.01c | aśvajíte gojíte abjíte bhara
02.021.01d | índrāya sómaṁ yajatā́ya haryatám

02.021.02a | abhibhúve abhibhaṅgā́ya vanvate
02.021.02b | áṣāḷhāya sáhamānāya vedháse
02.021.02c | tuvigráye váhnaye duṣṭárītave
02.021.02d | satrāsā́he náma índrāya vocata

02.021.03a | satrāsāhó janabhakṣó janaṁsaháś
02.021.03b | cyávano yudhmó ánu jóṣam ukṣitáḥ
02.021.03c | vr̥taṁcayáḥ sáhurir vikṣú āritá
02.021.03d | índrasya vocam prá kr̥tā́ni vīríyā

02.021.04a | anānudó vr̥ṣabhó dódhato vadhó
02.021.04b | gambhīrá r̥ṣvó ásamaṣṭakāviyaḥ
02.021.04c | radhracodáḥ śnáthano vīḷitás pr̥thúr
02.021.04d | índraḥ suyajñá uṣásaḥ súvar janat

02.021.05a | yajṇéna gātúm aptúro vividrire
02.021.05b | dhíyo hinvānā́ uśíjo manīṣíṇaḥ
02.021.05c | abhisvárā niṣádā gā́ avasyáva
02.021.05d | índre hinvānā́ dráviṇāni āśata

02.021.06a | índra śréṣṭhāni dráviṇāni dhehi
02.021.06b | cíttiṁ dákṣasya subhagatvám asmé
02.021.06c | póṣaṁ rayīṇā́m áriṣṭiṁ tanū́nāṁ
02.021.06d | svādmā́naṁ vācáḥ sudinatvám áhnām

02.022.01a | tríkadrukeṣu mahiṣó yávāśiraṁ
02.022.01b | tuviśúṣmas
02.022.01c | tr̥pát sómam apibad víṣṇunā sutáṁ
02.022.01d | yáthā́vaśat
02.022.01e | sá īm mamāda máhi kárma kártave
02.022.01f | mahā́m urúṁ
02.022.01g | saínaṁ saścad devó deváṁ
02.022.01h | satyám índraṁ satyá índuḥ

02.022.02a | ádha tvíṣīmām̐ abhí ójasā kríviṁ
02.022.02b | yudhā́bhavad
02.022.02c | ā́ ródasī apr̥ṇad asya majmánā
02.022.02d | prá vāvr̥dhe
02.022.02e | ádhattānyáṁ jaṭháre prém aricyata
02.022.02f | saínaṁ saścad devó deváṁ
02.022.02g | satyám índraṁ satyá índuḥ

02.022.03a | sākáṁ jātáḥ krátunā sākám ójasā
02.022.03b | vavakṣitha
02.022.03c | sākáṁ vr̥ddhó vīríyaiḥ sāsahír mŕ̥dho
02.022.03d | vícarṣaṇiḥ
02.022.03e | dā́tā rā́dha stuvaté kā́miyaṁ vásu
02.022.03f | saínaṁ saścad devó deváṁ
02.022.03g | satyám índraṁ satyá índuḥ

02.022.04a | táva tyán náriyaṁ nr̥to
02.022.04b | ápa indra prathamám pūrviyáṁ diví
02.022.04c | pravā́ciyaṁ kr̥tám
02.022.04d | yád devásya śávasā prā́riṇā ásuṁ
02.022.04e | riṇánn apáḥ
02.022.04f | bhúvad víśvam abhí ā́devam ójasā
02.022.04g | vidā́d ū́rjaṁ śatákratur
02.022.04h | vidā́d íṣam

02.023.01a | gaṇā́nāṁ tvā gaṇápatiṁ havāmahe
02.023.01b | kavíṁ kavīnā́m upamáśravastamam
02.023.01c | jyeṣṭharā́jam bráhmaṇām brahmaṇas pata
02.023.01d | ā́ naḥ śr̥ṇvánn ūtíbhiḥ sīda sā́danam

02.023.02a | devā́ś cit te asuriya prácetaso
02.023.02b | bŕ̥haspate yajñíyam bhāgám ānaśuḥ
02.023.02c | usrā́ iva sū́riyo jyótiṣā mahó
02.023.02d | víśveṣām íj janitā́ bráhmaṇām asi

02.023.03a | ā́ vibā́dhyā parirā́pas támāṁsi ca
02.023.03b | jyótiṣmantaṁ rátham r̥tásya tiṣṭhasi
02.023.03c | bŕ̥haspate bhīmám amitradámbhanaṁ
02.023.03d | rakṣoháṇaṁ gotrabhídaṁ suvarvídam

02.023.04a | sunītíbhir nayasi trā́yase jánaṁ
02.023.04b | yás túbhyaṁ dā́śān ná tám áṁho aśnavat
02.023.04c | brahmadvíṣas tápano manyumī́r asi
02.023.04d | bŕ̥haspate máhi tát te mahitvanám

02.023.05a | ná tám áṁho ná duritáṁ kútaś caná
02.023.05b | nā́rātayas titirur ná dvayāvínaḥ
02.023.05c | víśvā íd asmād dhvaráso ví bādhase
02.023.05d | yáṁ sugopā́ rákṣasi brahmaṇas pate

02.023.06a | tuváṁ no gopā́ḥ pathikŕ̥d vicakṣaṇás
02.023.06b | táva vratā́ya matíbhir jarāmahe
02.023.06c | bŕ̥haspate yó no abhí hváro dadhé
02.023.06d | svā́ tám marmartu duchúnā hárasvatī

02.023.07a | utá vā yó no marcáyād ánāgaso
02.023.07b | arātīvā́ mártiaḥ@ sānukó vŕ̥kaḥ
02.023.07c | bŕ̥haspate ápa táṁ vartayā patháḥ
02.023.07d | sugáṁ no asyaí devávītaye kr̥dhi

02.023.08a | trātā́raṁ tvā tanū́naaṁ havāmahe
02.023.08b | ávaspartar adhivaktā́ram asmayúm
02.023.08c | bŕ̥haspate devanído ní barhaya
02.023.08d | mā́ durévā úttaraṁ sumnám ún naśan

02.023.09a | tváyā vayáṁ suvŕ̥dhā brahmaṇas pate
02.023.09b | spārhā́ vásu manuṣiyā́ dadīmahi
02.023.09c | yā́ no dūré taḷíto yā́ árātayo
02.023.09d | abhí sánti jambháyā tā́ anapnásaḥ

02.023.10a | tváyā vayám uttamáṁ dhīmahe váyo
02.023.10b | bŕ̥haspate pápriṇā sásninā yujā́
02.023.10c | mā́ no duḥśáṁso abhidipsúr īśata
02.023.10d | prá suśáṁsā matíbhis tāriṣīmahi

02.023.11a | anānudó vr̥ṣabhó jágmir āhaváṁ
02.023.11b | níṣṭaptā śátrum pŕ̥tanāsu sāsahíḥ
02.023.11c | ási satyá r̥ṇayā́ brahmaṇas pata
02.023.11d | ugrásya cid damitā́ vīḷuharṣíṇaḥ

02.023.12a | ádevena mánasā yó riṣaṇyáti
02.023.12b | śāsā́m ugró mányamāno jíghāṁsati
02.023.12c | bŕ̥haspate mā́ práṇak tásya no vadhó
02.023.12d | ní karma manyúṁ durévasya śárdhataḥ

02.023.13a | bháreṣu hávyo námasopasádyo
02.023.13b | gántā vā́jeṣu sánitā dhánaṁ-dhanam
02.023.13c | víśvā íd aryó abhidipsúvo mŕ̥dho
02.023.13d | bŕ̥haspátir ví vavarhā ráthām̐ iva

02.023.14a | téjiṣṭhayā tapanī́ rakṣásas tapa
02.023.14b | yé tvā nidé dadhiré dr̥ṣṭávīriyam
02.023.14c | āvís tát kr̥ṣva yád ásat ta ukthíyam
02.023.14d | bŕ̥haspate ví parirā́po ardaya

02.023.15a | bŕ̥haspate áti yád aryó árhād
02.023.15b | dyumád vibhā́ti krátumaj jáneṣu
02.023.15c | yád dīdáyac chávasa rtaprajāta
02.023.15d | tád asmā́su dráviṇaṁ dhehi citrám

02.023.16a | mā́ na stenébhyo yé abhí druhás padé
02.023.16b | nirāmíṇo ripávó 'nneṣu jāgr̥dhúḥ
02.023.16c | ā́ devā́nām óhate ví vráyo hr̥dí
02.023.16d | bŕ̥haspate ná paráḥ sā́mano viduḥ

02.023.17a | víśvebhyo hí tvā bhúvanebhiyas pári
02.023.17b | tváṣṭā́janat sā́manaḥ-sāmanaḥ kavíḥ
02.023.17c | sá r̥ṇacíd r̥ṇayā́ bráhmaṇas pátir
02.023.17d | druhó hantā́ mahá r̥tásya dhartári

02.023.18a | táva śriyé ví ajihīta párvato
02.023.18b | gávāṁ gotrám udásr̥jo yád aṅgiraḥ
02.023.18c | índreṇa yujā́ támasā párīvr̥tam
02.023.18d | bŕ̥haspate nír apā́m aubjo arṇavám

02.023.19a | bráhmaṇas pate tuvám asyá yantā́
02.023.19b | sūktásya bodhi tánayaṁ ca jinva
02.023.19c | víśvaṁ tád bhadráṁ yád ávanti devā́
02.023.19d | br̥hád vadema vidáthe suvī́rāḥ

02.024.01a | sémā́m aviḍḍhi prábhr̥tiṁ yá ī́śiṣe
02.024.01b | ayā́ vidhema návayā mahā́ girā́
02.024.01c | yáthā no mīḍhvā́n stávate sákhā táva
02.024.01d | bŕ̥haspate sī́ṣadhaḥ sótá no matím

02.024.02a | yó nántuvāni ánaman ní ójasā
02.024.02b | utā́dardar manyúnā śámbarāṇi ví
02.024.02c | prā́cyāvayad ácyutā bráhmaṇas pátir
02.024.02d | ā́ cā́viśad vásumantaṁ ví párvatam

02.024.03a | tád devā́nāṁ devátamāya kártuvam
02.024.03b | áśrathnan dr̥r̥ḷhā́+ ávradanta vīḷitā́
02.024.03c | úd gā́ ājad ábhinad bráhmaṇā valám
02.024.03d | ágūhat támo ví acakṣayat súvaḥ

02.024.04a | áśmāsiyam avatám bráhmaṇas pátir
02.024.04b | mádhudhāram abhí yám ójasā́tr̥ṇat
02.024.04c | tám evá víśve papire suvardŕ̥śo
02.024.04d | bahú sākáṁ sisicur útsam udríṇam

02.024.05a | sánā tā́ kā́ cid bhúvanā bhávītuvā
02.024.05b | mādbhíḥ śarádbhir dúro varanta vaḥ
02.024.05c | áyatantā carato anyád-anyad íd
02.024.05d | yā́ cakā́ra vayúnā bráhmaṇas pátiḥ

02.024.06a | abhinákṣanto abhí yé tám ānaśúr
02.024.06b | nidhím paṇīnā́m paramáṁ gúhā hitám
02.024.06c | té vidvā́ṁsaḥ praticákṣyā́nr̥tā púnar
02.024.06d | yáta u ā́yan tád úd īyur āvíśam

02.024.07a | r̥tā́vānaḥ praticákṣyā́nr̥tā púnar
02.024.07b | ā́ta ā́ tasthuḥ kaváyo mahás patháḥ
02.024.07c | té bāhúbhyāṁ dhamitám agním áśmani
02.024.07d | nákiḥ ṣó asti áraṇo jahúr hí tám

02.024.08a | r̥tájyena kṣipréṇa bráhmaṇas pátir
02.024.08b | yátra váṣṭi prá tád aśnoti dhánvanā
02.024.08c | tásya sādhvī́r íṣavo yā́bhir ásyati
02.024.08d | nr̥cákṣaso dŕ̥śáye kárṇayonayaḥ

02.024.09a | sá saṁnayáḥ sá vinayáḥ puróhitaḥ
02.024.09b | sá súṣṭutaḥ sá yudhí bráhmaṇas pátiḥ
02.024.09c | cākṣmó yád vā́jam bhárate matī́ dhánā
02.024.09d | ā́d ít sū́ryas tapati tapyatúr vŕ̥thā

02.024.10a | vibhú prabhú prathamám mehánāvato
02.024.10b | bŕ̥haspáteḥ suvidátrāṇi rā́dhiyā
02.024.10c | imā́ sātā́ni veniyásya vājíno
02.024.10d | yéna jánā ubháye bhuñjaté víśaḥ

02.024.11a | yó ávare vr̥jáne viśváthā vibhúr
02.024.11b | mahā́m u raṇváḥ śávasā vavákṣitha
02.024.11c | sá devó devā́n práti paprathe pr̥thú
02.024.11d | víśvéd u tā́ paribhū́r bráhmaṇas pátiḥ

02.024.12a | víśvaṁ satyám maghavānā yuvór íd
02.024.12b | ā́paś caná prá minanti vratáṁ vām
02.024.12c | áchendrābrahmaṇaspatī havír no
02.024.12d | ánnaṁ yújeva vājínā jigātam

02.024.13a | utā́śiṣṭhā ánu śr̥ṇvanti váhnayaḥ
02.024.13b | sabhéyo vípro bharate matī́ dhánā
02.024.13c | vīḷudvéṣā ánu váśa rṇám ādadíḥ
02.024.13d | sá ha vājī́ samithé bráhmaṇas pátiḥ

02.024.14a | bráhmaṇas páter abhavad yathāvaśáṁ
02.024.14b | satyó manyúr máhi kármā kariṣyatáḥ
02.024.14c | yó gā́ udā́jat sá divé ví cābhajan
02.024.14d | mahī́va rītíḥ śávasāsarat pŕ̥thak

02.024.15a | bráhmaṇas pate suyámasya viśváhā
02.024.15b | rāyáḥ siyāma rathíyo váyasvataḥ
02.024.15c | vīréṣu vīrā́m̐ úpa pr̥ndhi nas tuváṁ
02.024.15d | yád ī́śāno bráhmaṇā véṣi me hávam

02.024.16a | bráhmaṇas pate tuvám asyá yantā́
02.024.16b | sūktásya bodhi tánayaṁ ca jinva
02.024.16c | víśvaṁ tád bhadráṁ yád ávanti devā́
02.024.16d | br̥hád vadema vidáthe suvī́rāḥ

02.025.01a | índhāno agníṁ vanavad vanuṣyatáḥ
02.025.01b | kr̥tábrahmā śūśuvad rātáhavya ít
02.025.01c | jāténa jātám áti sá prá sarsr̥te
02.025.01d | yáṁ-yaṁ yújaṁ kr̥ṇuté bráhmaṇas pátiḥ

02.025.02a | vīrébhir vīrā́n vanavad vanuṣyató
02.025.02b | góbhī rayím paprathad bódhati tmánā
02.025.02c | tokáṁ ca tásya tánayaṁ ca vardhate
02.025.02d | yáṁ-yaṁ yújaṁ kr̥ṇuté bráhmaṇas pátiḥ

02.025.03a | síndhur ná kṣódaḥ śímīvām̐ r̥ghāyató
02.025.03b | vŕ̥ṣeva vádhrīm̐r abhí vaṣṭi ójasā
02.025.03c | agnér iva prásitir nā́ha vártave
02.025.03d | yáṁ-yaṁ yújaṁ kr̥ṇuté bráhmaṇas pátiḥ

02.025.04a | tásmā arṣanti diviyā́ asaścátaḥ
02.025.04b | sá sátvabhiḥ prathamó góṣu gachati
02.025.04c | ánibhr̥ṣṭataviṣir hanti ójasā
02.025.04d | yáṁ-yaṁ yújaṁ kr̥ṇuté bráhmaṇas pátiḥ

02.025.05a | tásmā íd víśve dhunayanta síndhavo
02.025.05b | áchidrā śárma dadhire purū́ṇi
02.025.05c | devā́nāṁ sumné subhágaḥ sá edhate
02.025.05d | yáṁ-yaṁ yújaṁ kr̥ṇuté bráhmaṇas pátiḥ

02.026.01a | r̥júr íc cháṁso vanavad vanuṣyató
02.026.01b | devayánn íd ádevayantam abhy a\sat
02.026.01c | suprāvī́r íd vanavat pr̥tsú duṣṭáraṁ
02.026.01d | yájvéd áyajyor ví bhajāti bhójanam

02.026.02a | yájasva vīra prá vihi manāyató
02.026.02b | bhadrám mánaḥ kr̥ṇuṣva vr̥tratū́riye
02.026.02c | havíṣ kr̥ṇuṣva subhágo yáthā́sasi
02.026.02d | bráhmaṇas páter áva ā́ vr̥ṇīmahe

02.026.03a | sá íj jánena sá viśā́ sá jánmanā
02.026.03b | sá putraír vā́jam bharate dhánā nŕ̥bhiḥ
02.026.03c | devā́nāṁ yáḥ pitáram āvívāsati
02.026.03d | śraddhā́manā havíṣā bráhmaṇas pátim

02.026.04a | yó asmai havyaír ghr̥távadbhir ávidhat
02.026.04b | prá tám prācā́ nayati bráhmaṇas pátiḥ
02.026.04c | uruṣyátīm áṁhaso rákṣatī riṣó
02.026.04d | aṁhóś cid asmā urucákrir ádbhutaḥ

02.027.01a | imā́ gíra ādityébhyo ghr̥tásnūḥ
02.027.01b | sanā́d rā́jabhyo juhúvā juhomi
02.027.01c | śr̥ṇótu mitró aryamā́ bhágo nas
02.027.01d | tuvijātó váruṇo dákṣo áṁśaḥ

02.027.02a | imáṁ stómaṁ sákratavo me adyá
02.027.02b | mitró aryamā́ váruṇo juṣanta
02.027.02c | ādityā́saḥ śúcayo dhā́rapūtā
02.027.02d | ávr̥jinā anavadyā́ áriṣṭāḥ

02.027.03a | tá ādityā́sa urávo gabhīrā́
02.027.03b | ádabdhāso dípsanto bhūriakṣā́ḥ
02.027.03c | antáḥ paśyanti vr̥jinótá sādhú
02.027.03d | sárvaṁ rā́jabhyaḥ paramā́ cid ánti

02.027.04a | dhāráyanta ādityā́so jágat sthā́
02.027.04b | devā́ víśvasya bhúvanasya gopā́ḥ
02.027.04c | dīrghā́dhiyo rákṣamāṇā asurya\m
02.027.04d | r̥tā́vānaś cáyamānā r̥ṇā́ni

02.027.05a | vidyā́m ādityā ávaso vo asyá
02.027.05b | yád aryaman bhayá ā́ cin mayobhú
02.027.05c | yuṣmā́kam mitrāvaruṇā práṇītau
02.027.05d | pári śvábhreva duritā́ni vŕ̥jyām

02.027.06a | sugó hí vo aryaman mitra pánthā
02.027.06b | anr̥kṣaró varuṇa sādhúr ásti
02.027.06c | ténāditiyā ádhi vocatā no
02.027.06d | yáchatā no duṣparihántu śárma

02.027.07a | pípartu no áditī rā́japutrā
02.027.07b | áti dvéṣāṁsi aryamā́ sugébhiḥ
02.027.07c | br̥hán mitrásya váruṇasya śárma
02.027.07d | úpa syāma puruvī́rā áriṣṭāḥ

02.027.08a | tisró bhū́mīr dhārayan trī́m̐r utá dyū́n
02.027.08b | trī́ṇi vratā́ vidáthe antár eṣām
02.027.08c | r̥ténādityā máhi vo mahitváṁ
02.027.08d | tád aryaman varuṇa mitra cā́ru

02.027.09a | trī́ rocanā́ diviyā́ dhārayanta
02.027.09b | hiraṇyáyāḥ śúcayo dhā́rapūtāḥ
02.027.09c | ásvapnajo animiṣā́ ádabdhā
02.027.09d | *uruśáṁsā r̥jáve mártiyāya

02.027.10a | tuváṁ víśveṣāṁ varuṇāsi rā́jā
02.027.10b | yé ca devā́ asura yé ca mártāḥ
02.027.10c | śatáṁ no rāsva śarádo vicákṣe
02.027.10d | aśyā́mā́yūṁṣi súdhitāni pū́rvā

02.027.11a | ná dakṣiṇā́ ví cikite ná savyā́
02.027.11b | ná prācī́nam ādityā nótá paścā́
02.027.11c | pākíyā cid vasavo dhīríyā cid
02.027.11d | yuṣmā́nīto ábhayaṁ jyótir aśyām

02.027.12a | yó rā́jabhya r̥taníbhyo dadā́śa
02.027.12b | yáṁ vardháyanti puṣṭáyaś ca nítyāḥ
02.027.12c | sá revā́n yāti prathamó ráthena
02.027.12d | vasudā́vā vidátheṣu praśastáḥ

02.027.13a | śúcir apáḥ sūyávasā ádabdha
02.027.13b | úpa kṣeti vr̥ddhávayāḥ suvī́raḥ
02.027.13c | nákiṣ ṭáṁ ghnanti ántito ná dūrā́d
02.027.13d | yá ādityā́nām bhávati práṇītau

02.027.14a | ádite mítra váruṇotá mr̥r̥ḷa+
02.027.14b | yád vo vayáṁ cakr̥mā́ kác cid ā́gaḥ
02.027.14c | urú aśyām ábhayaṁ jyótir indra
02.027.14d | mā́ no dīrghā́ abhí naśan támisrāḥ

02.027.15a | ubhé asmai pīpayataḥ samīcī́
02.027.15b | divó vr̥ṣṭíṁ subhágo nā́ma púṣyan
02.027.15c | ubhā́ kṣáyāv ājáyan yāti pr̥tsú
02.027.15d | ubhā́v árdhau bhavataḥ sādhū́ asmai

02.027.16a | yā́ vo māyā́ abhidrúhe yajatrāḥ
02.027.16b | pā́śā ādityā ripáve vícr̥ttāḥ
02.027.16c | aśvī́va tā́m̐ áti yeṣaṁ ráthena
02.027.16d | áriṣṭā urā́v ā́ śárman siyāma

02.027.17a | mā́hám maghóno varuṇa priyásya
02.027.17b | bhūridā́vna ā́ vidaṁ śū́nam āpéḥ
02.027.17c | mā́ rāyó rājan suyámād áva sthām
02.027.17d | br̥hád vadema vidáthe suvī́rāḥ

02.028.01a | idáṁ kavér ādityásya svarā́jo
02.028.01b | víśvāni sā́nti abhí astu mahnā́
02.028.01c | áti yó mandró yajáthāya deváḥ
02.028.01d | sukīrtím bhikṣe váruṇasya bhū́reḥ

02.028.02a | táva vraté subhágāsaḥ siyāma
02.028.02b | suādhíyo varuṇa tuṣṭuvā́ṁsaḥ
02.028.02c | upā́yana uṣásāṁ gómatīnām
02.028.02d | agnáyo ná járamāṇā ánu dyū́n

02.028.03a | táva syāma puruvī́rasya śármann
02.028.03b | uruśáṁsasya varuṇa praṇetaḥ
02.028.03c | yūyáṁ naḥ putrā aditer adabdhā
02.028.03d | abhí kṣamadhvaṁ yújiyāya devāḥ

02.028.04a | prá sīm ādityó asr̥jad vidhartā́m̐
02.028.04b | r̥táṁ síndhavo váruṇasya yanti
02.028.04c | ná śrāmyanti ná ví mucanti eté
02.028.04d | váyo ná paptū raghuyā́ párijman

02.028.05a | ví mác chrathāya raśanā́m ivā́ga
02.028.05b | r̥dhyā́ma te varuṇa khā́m r̥tásya
02.028.05c | mā́ tántuś chedi váyato dhíyam me
02.028.05d | mā́ mā́trā śāri apásaḥ purá rtóḥ

02.028.06a | ápo sú myakṣa varuṇa bhiyásam
02.028.06b | mát sámrāḷ ŕ̥tāvó 'nu mā gr̥bhāya
02.028.06c | dā́meva vatsā́d ví mumugdhi áṁho
02.028.06d | nahí tvád āré nimíṣaś canéśe

02.028.07a | mā́ no vadhaír varuṇa yé ta iṣṭā́v
02.028.07b | énaḥ kr̥ṇvántam asura bhriṇánti@
02.028.07c | mā́ jyótiṣaḥ pravasathā́ni ganma
02.028.07d | ví ṣū́ mŕ̥dhaḥ śiśratho jīváse naḥ

02.028.08a | námaḥ purā́ te varuṇotá nūnám
02.028.08b | utā́paráṁ tuvijāta bravāma
02.028.08c | tuvé hí kam párvate ná śritā́ni
02.028.08d | ápracyutāni dūḷabha vratā́ni

02.028.09a | pára rṇā́ sāvīr ádha mátkr̥tāni
02.028.09b | mā́háṁ rājann anyákr̥tena bhojam
02.028.09c | ávyuṣṭā ín nú bhū́yasīr uṣā́sa
02.028.09d | ā́ no jīvā́n varuṇa tā́su śādhi

02.028.10a | yó me rājan yújiyo vā sákhā vā
02.028.10b | svápne bhayám bhīráve máhyam ā́ha
02.028.10c | stenó vā yó dípsati no vŕ̥ko vā
02.028.10d | tuváṁ tásmād varuṇa pāhi asmā́n

02.028.11a | mā́hám maghóno varuṇa priyásya
02.028.11b | bhūridā́vna ā́ vidaṁ śū́nam āpéḥ
02.028.11c | mā́ rāyó rājan suyámād áva sthām
02.028.11d | br̥hád vadema vidáthe suvī́rāḥ

02.029.01a | dhŕ̥tavratā ā́ditiyā íṣirā
02.029.01b | āré mát karta rahasū́r ivā́gaḥ
02.029.01c | śr̥ṇvató vo váruṇa mítra dévā
02.029.01d | bhadrásya vidvā́m̐ ávase huve vaḥ

02.029.02a | yūyáṁ devāḥ prámatir yūyám ójo
02.029.02b | yūyáṁ dvéṣāṁsi sanutár yuyota
02.029.02c | abhikṣattā́ro abhí ca kṣámadhvam
02.029.02d | adyā́ ca no mr̥r̥ḷáyatāparáṁ+ ca

02.029.03a | kím ū nú vaḥ kr̥ṇavāmā́pareṇa
02.029.03b | kíṁ sánena vasava ā́piyena
02.029.03c | yūyáṁ no mitrāvaruṇādite ca
02.029.03d | suastím indrāmaruto dadhāta

02.029.04a | hayé devā yūyám íd āpáya stha
02.029.04b | té mr̥r̥ḷata+ nā́dhamānāya máhyam
02.029.04c | mā́ vo rátho madhyamavā́ḷ r̥té bhūn
02.029.04d | mā́ yuṣmā́vatsu āpíṣu śramiṣma

02.029.05a | prá va éko mimaya bhū́ri ā́go
02.029.05b | yán mā pitéva kitaváṁ śaśāsá
02.029.05c | āré pā́ṣā āré aghā́ni devā
02.029.05d | mā́ mā́dhi putré vím iva grabhīṣṭa

02.029.06a | arvā́ñco adyā́ bhavatā yajatrā
02.029.06b | ā́ vo hā́rdi bháyamāno vyayeyam
02.029.06c | trā́dhvaṁ no devā nijúro vŕ̥kasya
02.029.06d | trā́dhvaṁ kartā́d avapádo yajatrāḥ

02.029.07a | mā́hám maghóno varuṇa priyásya
02.029.07b | bhūridā́vna ā́ vidaṁ śū́nam āpéḥ
02.029.07c | mā́ rāyó rājan suyámād áva sthām
02.029.07d | br̥hád vadema vidáthe suvī́rāḥ

02.030.01a | r̥táṁ devā́ya kr̥ṇvaté savitrá
02.030.01b | índrāyāhighné ná ramanta ā́paḥ
02.030.01c | áhar-ahar yāti aktúr apā́ṁ
02.030.01d | kíyāti ā́ prathamáḥ sárga āsām

02.030.02a | yó vr̥trā́ya sínam átrā́bhariṣyat
02.030.02b | prá táṁ jánitrī vidúṣa uvāca
02.030.02c | pathó rádantīr ánu jóṣam asmai
02.030.02d | divé-dive dhúnayo yanti ártham

02.030.03a | ūrdhvó hí ásthād ádhi antárikṣe
02.030.03b | ádhā vr̥trā́ya prá vadháṁ jabhāra
02.030.03c | míhaṁ vásāna úpa hī́m ádudrot
02.030.03d | tigmā́yudho ajayac chátrum índraḥ

02.030.04a | bŕ̥haspate tápuṣā́śneva vidhya
02.030.04b | vŕ̥kadvaraso ásurasya vīrā́n
02.030.04c | yáthā jaghántha dhr̥ṣatā́ purā́ cid
02.030.04d | evā́ jahi śátrum asmā́kam indra

02.030.05a | áva kṣipa divó áśmānam uccā́
02.030.05b | yéna śátrum mandasānó nijū́rvāḥ
02.030.05c | tokásya sātaú tánayasya bhū́rer
02.030.05d | asmā́m̐ ardháṁ kr̥ṇutād indra gónām

02.030.06a | prá hí krátuṁ vr̥hátho yáṁ vanuthó
02.030.06b | radhrásya stho yájamānasya codaú
02.030.06c | índrāsomā yuvám asmā́m̐ aviṣṭam
02.030.06d | *asmín bhayásthe kr̥ṇutam ulokám&

02.030.07a | ná mā taman ná śraman nótá tandran
02.030.07b | ná vocāma mā́ sunotéti sómam
02.030.07c | yó me pr̥ṇā́d yó dádad yó nibódhād
02.030.07d | yó mā sunvántam úpa góbhir ā́yat

02.030.08a | sárasvati tuvám asmā́m̐ aviḍḍhi
02.030.08b | marútvatī dhr̥ṣatī́ jeṣi śátrūn
02.030.08c | tyáṁ cic chárdhantaṁ taviṣīyámāṇam
02.030.08d | índro hanti vr̥ṣabháṁ śáṇḍikānām

02.030.09a | yó naḥ sánutya utá vā jighatnúr
02.030.09b | abhikhyā́ya táṁ tigiténa vidhya
02.030.09c | bŕ̥haspata ā́yudhair jeṣi śátrūn
02.030.09d | druhé rī́ṣantam pári dhehi rājan

02.030.10a | asmā́kebhiḥ sátvabhiḥ śūra śū́rair
02.030.10b | vīryā\ kr̥dhi yā́ni te kártuvāni
02.030.10c | jiyóg abhūvann ánudhūpitāso
02.030.10d | hatvī́ téṣām ā́ bharā no vásūni

02.030.11a | táṁ vaḥ śárdham mā́rutaṁ sumnayúr girā́
02.030.11b | úpa bruve námasā daíviyaṁ jánam
02.030.11c | yáthā rayíṁ sárvavīraṁ náśāmahā
02.030.11d | apatyasā́caṁ śrútiyaṁ divé-dive

02.031.01a | asmā́kam mitrāvaruṇāvataṁ rátham
02.031.01b | ādityaí rudraír vásubhiḥ sacābhúvā
02.031.01c | prá yád váyo ná páptan vásmanas pári
02.031.01d | śravasyávo hŕ̥ṣīvanto vanarṣádaḥ

02.031.02a | ádha smā na úd avatā sajoṣaso
02.031.02b | ráthaṁ devāso abhí vikṣú vājayúm
02.031.02c | yád āśávaḥ pádyābhis títrato rájaḥ
02.031.02d | pr̥thivyā́ḥ sā́nau jáṅghananta pāṇíbhiḥ

02.031.03a | utá syá na índaro+ viśvácarṣaṇir
02.031.03b | diváḥ śárdhena mā́rutena sukrátuḥ
02.031.03c | ánu nú sthāti avr̥kā́bhir ūtíbhī
02.031.03d | rátham mahé sanáye vā́jasātaye

02.031.04a | utá syá devó bhúvanasya sakṣáṇis
02.031.04b | tváṣṭā gnā́bhiḥ sajóṣā jūjuvad rátham
02.031.04c | íḷā bhágo br̥haddivótá ródasī
02.031.04d | pūṣā́ púraṁdhir aśvínāv ádhā pátī

02.031.05a | utá tyé devī́ subháge mithūdŕ̥śā
02.031.05b | uṣā́sānáktā jágatām apījúvā
02.031.05c | stuṣé yád vām pr̥thivi návyasā váca
02.031.05d | sthātúś ca váyas trívayā upastíre

02.031.06a | utá vaḥ śáṁsam uśíjām iva śmasi
02.031.06b | áhir budhníyo ajá ékapād utá
02.031.06c | tritá r̥bhukṣā́ḥ savitā́ cáno dadhe
02.031.06d | apā́ṁ nápād āśuhémā dhiyā́ śámi

02.031.07a | etā́ vo vaśmi údyatā yajatrā
02.031.07b | átakṣann āyávo náviyase sám
02.031.07c | śravasyávo vā́jaṁ cakānā́ḥ
02.031.07d | sáptir ná ráthyo áha dhītím aśyāḥ

02.032.01a | asyá me dyāvāpr̥thivī r̥tāyató
02.032.01b | bhūtám avitrī́ vácasaḥ síṣāsataḥ
02.032.01c | yáyor ā́yuḥ prataráṁ té idám purá
02.032.01d | úpastute vasūyúr vām mahó dadhe

02.032.02a | mā́ no gúhyā rípa āyór áhan dabhan
02.032.02b | mā́ na ābhyó rīradho duchúnābhiyaḥ
02.032.02c | mā́ no ví yauḥ sakhiyā́ viddhí tásya naḥ
02.032.02d | sumnāyatā́ mánasā tát tuvemahe

02.032.03a | áheḷatā mánasā śruṣṭím ā́ vaha
02.032.03b | dúhānāṁ dhenúm pipyúṣīm asaścátam
02.032.03c | pádyābhir āśúṁ vácasā ca vājínaṁ
02.032.03d | tuvā́ṁ hinomi puruhūta viśváhā

02.032.04a | rākā́m aháṁ suhávāṁ suṣṭutī́ huve
02.032.04b | śr̥ṇótu naḥ subhágā bódhatu tmánā
02.032.04c | sī́vyatv ápaḥ sūciyā́chidyamānayā
02.032.04d | dádātu vīráṁ śatádāyam ukthíyam

02.032.05a | yā́s te rāke sumatáyaḥ supéśaso
02.032.05b | yā́bhir dádāsi dāśúṣe vásūni
02.032.05c | tā́bhir no adyá sumánā upā́gahi
02.032.05d | sahasrapoṣáṁ subhage rárāṇā

02.032.06a | sínīvāli pŕ̥thuṣṭuke
02.032.06b | yā́ devā́nām ási svásā
02.032.06c | juṣásva havyám ā́hutam
02.032.06d | prajā́ṁ devi didiḍḍhi naḥ

02.032.07a | yā́ subāhúḥ suaṅguríḥ
02.032.07b | suṣū́mā bahusū́varī
02.032.07c | tasyai viśpátniyai havíḥ
02.032.07d | sinīvālyaí juhotana

02.032.08a | yā́ guṅgū́r yā́ sinīvālī́
02.032.08b | yā́ rākā́ yā́ sárasvatī
02.032.08c | indrāṇī́m ahva ūtáye
02.032.08d | varuṇānī́ṁ suastáye

02.033.01a | ā́ te pitar marutāṁ sumnám etu
02.033.01b | mā́ naḥ sū́ryasya saṁdŕ̥śo yuyothāḥ
02.033.01c | abhí no vīró árvati kṣameta
02.033.01d | prá jāyemahi rudara+ prajā́bhiḥ

02.033.02a | tvā́dattebhī rudara+ śáṁtamebhiḥ
02.033.02b | śatáṁ hímā aśīya bheṣajébhiḥ
02.033.02c | ví asmád dvéṣo vitaráṁ ví áṁho
02.033.02d | ví ámīvāś cātayasvā víṣūcīḥ

02.033.03a | śréṣṭho jātásya rudara+ śriyā́si
02.033.03b | tavástamas tavásāṁ vajrabāho
02.033.03c | párṣi ṇaḥ pārám áṁhasaḥ suastí
02.033.03d | víśvā abhī́tī rápaso yuyodhi

02.033.04a | mā́ tvā rudra cukrudhāmā námobhir
02.033.04b | mā́ dúṣṭutī vr̥ṣabha mā́ sáhūtī
02.033.04c | ún no vīrā́m̐ arpaya bheṣajébhir
02.033.04d | bhiṣáktamaṁ tvā bhiṣájāṁ śr̥ṇomi

02.033.05a | hávīmabhir hávate yó havírbhir
02.033.05b | áva stómebhī rudaráṁ+ diṣīya
02.033.05c | r̥dūdáraḥ suhávo mā́ no asyaí
02.033.05d | babhrúḥ suśípro rīradhan manā́yai

02.033.06a | ún mā mamanda vr̥ṣabhó marútvān
02.033.06b | tvákṣīyasā váyasā nā́dhamānam
02.033.06c | ghŕ̥ṇīva chāyā́m arapā́ aśīya
02.033.06d | ā́ vivāseyaṁ rudarásya+ sumnám

02.033.07a | kúva syá te rudara+ mr̥r̥ḷayā́kur+
02.033.07b | hásto yó ásti bheṣajó jálāṣaḥ
02.033.07c | apabhartā́ rápaso daíviyasya
02.033.07d | abhī́ nú mā vr̥ṣabha cakṣamīthāḥ

02.033.08a | prá babhráve vr̥ṣabhā́ya śvitīcé
02.033.08b | mahó mahī́ṁ suṣṭutím īrayāmi
02.033.08c | namasyā́ kalmalīkínaṁ námobhir
02.033.08d | gr̥ṇīmási tveṣáṁ rudrásya nā́ma

02.033.09a | sthirébhir áṅgaiḥ pururū́pa ugró
02.033.09b | babhrúḥ śukrébhiḥ pipiśe híraṇyaiḥ
02.033.09c | ī́śānād asyá bhúvanasya bhū́rer
02.033.09d | ná vā́ u yoṣad rudarā́d+ asurya\m

02.033.10a | árhan bibharṣi sā́yakāni dhánva
02.033.10b | árhan niṣkáṁ yajatáṁ viśvárūpam
02.033.10c | árhann idáṁ dayase víśvam ábhvaṁ
02.033.10d | ná vā́ ójīyo rudara+ tvád asti

02.033.11a | stuhí śrutáṁ gartasádaṁ yúvānam
02.033.11b | mr̥gáṁ ná bhīmám upahatnúm ugrám
02.033.11c | mr̥r̥ḷā́+ jaritré rudara+ stávāno
02.033.11d | anyáṁ te asmán ní vapantu sénāḥ

02.033.12a | kumāráś cit pitáraṁ vándamānam
02.033.12b | práti nānāma rudaropayántam+
02.033.12c | bhū́rer dātā́raṁ sátpatiṁ gr̥ṇīṣe
02.033.12d | stutás tuvám bheṣajā́ rāsi asmé

02.033.13a | yā́ vo bheṣajā́ marutaḥ śúcīni
02.033.13b | yā́ śáṁtamā vŕ̥ṣaṇo yā́ mayobhú
02.033.13c | yā́ni mánur ávr̥ṇītā pitā́ nas
02.033.13d | tā́ śáṁ ca yóś ca rudarásya+ vaśmi

02.033.14a | pári ṇo hetī́ rudarásya+ vr̥jyāḥ
02.033.14b | pári tveṣásya durmatír mahī́ gāt
02.033.14c | áva sthirā́ maghávadbhyas tanuṣva
02.033.14d | mī́ḍhvas tokā́ya tánayāya mr̥r̥ḷa+

02.033.15a | evā́ babhro vr̥ṣabha cekitāna
02.033.15b | yáthā deva ná hr̥ṇīṣé ná háṁsi
02.033.15c | havanaśrún no rudarehá+ bodhi
02.033.15d | br̥hád vadema vidáthe suvī́rāḥ

02.034.01a | dhārāvarā́ marúto dhr̥ṣṇúojaso
02.034.01b | mr̥gā́ ná bhīmā́s táviṣībhir arcínaḥ
02.034.01c | agnáyo ná śuśucānā́ r̥jīṣíṇo
02.034.01d | bhŕ̥miṁ dhámanto ápa gā́ avr̥ṇvata

02.034.02a | dyā́vo ná stŕ̥bhiś citayanta khādíno
02.034.02b | ví abhríyā ná dyutayanta vr̥ṣṭáyaḥ
02.034.02c | rudró yád vo maruto rukmavakṣaso
02.034.02d | vŕ̥ṣā́jani pŕ̥śṇiyāḥ śukrá ū́dhani

02.034.03a | ukṣánte áśvām̐ átiyām̐ ivājíṣu
02.034.03b | nadásya kárṇais turayanta āśúbhiḥ
02.034.03c | híraṇyaśiprā maruto dávidhvataḥ
02.034.03d | pr̥kṣáṁ yātha pŕ̥ṣatībhiḥ samanyavaḥ

02.034.04a | pr̥kṣé tā́ víśvā bhúvanā vavakṣire
02.034.04b | mitrā́ya vā sádam ā́ jīrádānavaḥ
02.034.04c | pŕ̥ṣadaśvāso anavabhrárādhasa
02.034.04d | r̥jipyā́so ná vayúneṣu dhūrṣádaḥ

02.034.05a | índhanvabhir dhenúbhī rapśádūdhabhir
02.034.05b | adhvasmábhiḥ pathíbhir bhrājadr̥ṣṭayaḥ
02.034.05c | ā́ haṁsā́so ná svásarāṇi gantana
02.034.05d | mádhor mádāya marutaḥ samanyavaḥ

02.034.06a | ā́ no bráhmāṇi marutaḥ samanyavo
02.034.06b | narā́ṁ ná śáṁsaḥ sávanāni gantana
02.034.06c | áśvām iva pipyata dhenúm ū́dhani
02.034.06d | kártā dhíyaṁ jaritré vā́japeśasam

02.034.07a | táṁ no dāta maruto vājínaṁ rátha
02.034.07b | āpānám bráhma citáyad divé-dive
02.034.07c | íṣaṁ stotŕ̥bhyo vr̥jáneṣu kāráve
02.034.07d | saním medhā́m áriṣṭaṁ duṣṭáraṁ sáhaḥ

02.034.08a | yád yuñjáte marúto rukmávakṣaso
02.034.08b | áśvān rátheṣu bhága ā́ sudā́navaḥ
02.034.08c | dhenúr ná śíśve svásareṣu pinvate
02.034.08d | jánāya rātáhaviṣe mahī́m íṣam

02.034.09a | yó no maruto vr̥kátāti mártiyo
02.034.09b | ripúr dadhé vasavo rákṣatā riṣáḥ
02.034.09c | vartáyata tápuṣā cakríyābhí tám
02.034.09d | áva rudrā aśáso hantanā vádhaḥ

02.034.10a | citráṁ tád vo maruto yā́ma cekite
02.034.10b | pŕ̥śnyā yád ū́dhar ápi āpáyo duhúḥ
02.034.10c | yád vā nidé návamānasya rudriyās
02.034.10d | tritáṁ járāya juratā́m adābhiyāḥ

02.034.11a | tā́n vo mahó marúta evayā́vano
02.034.11b | víṣṇor eṣásya prabhr̥thé havāmahe
02.034.11c | híraṇyavarṇān kakuhā́n yatásruco
02.034.11d | brahmaṇyántaḥ śáṁsiyaṁ rā́dha īmahe

02.034.12a | té dáśagvāḥ prathamā́ yajñám ūhire
02.034.12b | té no hinvantu uṣáso víuṣṭiṣu
02.034.12c | uṣā́ ná rāmī́r aruṇaír áporṇute
02.034.12d | mahó jyótiṣā śucatā́ góarṇasā

02.034.13a | té kṣoṇī́bhir aruṇébhir ná añjíbhī
02.034.13b | rudrā́ r̥tásya sádaneṣu vāvr̥dhuḥ
02.034.13c | niméghamānā átiyena pā́jasā
02.034.13d | suścandráṁ várṇaṁ dadhire supéśasam

02.034.14a | tā́m̐ iyānó máhi várūtham ūtáya
02.034.14b | úpa ghéd enā́ námasā gr̥ṇīmasi
02.034.14c | tritó ná yā́n páñca hótr̥r̥n abhíṣṭaya
02.034.14d | āvavártad ávarāñ cakríyā́vase

02.034.15a | yáyā radhrám pāráyathā́ti áṁho
02.034.15b | yáyā nidó muñcátha vanditā́ram
02.034.15c | arvā́cī sā́ maruto yā́ va ūtír
02.034.15d | ó ṣú vāśréva sumatír jigātu

02.035.01a | úpem asr̥kṣi vājayúr vacasyā́ṁ
02.035.01b | cáno dadhīta nādiyó gíro me
02.035.01c | apā́ṁ nápād āśuhémā kuvít sá
02.035.01d | supéśasas karati jóṣiṣad dhí

02.035.02a | imáṁ sú asmai hr̥dá ā́ sútaṣṭam
02.035.02b | mántraṁ vocema kuvíd asya védat
02.035.02c | apā́ṁ nápād asuríyasya mahnā́
02.035.02d | víśvāni aryó bhúvanā jajāna

02.035.03a | sám anyā́ yánti úpa yanti anyā́ḥ
02.035.03b | samānám ūrváṁ nadíyaḥ pr̥ṇanti
02.035.03c | tám ū śúciṁ śúcayo dīdivā́ṁsam
02.035.03d | apā́ṁ nápātam pári tasthur ā́paḥ

02.035.04a | tám ásmerā yuvatáyo yúvānam
02.035.04b | marmr̥jyámānāḥ pári yanti ā́paḥ
02.035.04c | sá śukrébhiḥ śíkvabhī revád asmé
02.035.04d | dīdā́yānidhmó ghr̥tánirṇig apsú

02.035.05a | asmaí tisró avyathiyā́ya nā́rīr
02.035.05b | devā́ya devī́r didhiṣanti ánnam
02.035.05c | kŕ̥tā ivópa hí prasarsré apsú
02.035.05d | sá pīyū́ṣaṁ dhayati pūrvasū́nām

02.035.06a | áśvasyā́tra jánima asyá ca sva\r
02.035.06b | druhó riṣáḥ sampŕ̥caḥ pāhi sūrī́n
02.035.06c | āmā́su pūrṣú paró apramr̥ṣyáṁ
02.035.06d | nā́rātayo ví naśan nā́nr̥tāni

02.035.07a | svá ā́ dáme sudúghā yásya dhenúḥ
02.035.07b | svadhā́m pīpāya subhú ánnam atti
02.035.07c | só 'pā́ṁ@ nápād ūrjáyann apsú antár
02.035.07d | vasudéyāya vidhaté ví bhāti

02.035.08a | yó apsú ā́ śúcinā daíviyena
02.035.08b | r̥tā́vā́jasra urviyā́ vibhā́ti
02.035.08c | vayā́ íd anyā́ bhúvanāni asya
02.035.08d | prá jāyante vīrúdhaś ca prajā́bhiḥ

02.035.09a | apā́ṁ nápād ā́ hí ásthād upásthaṁ
02.035.09b | jihmā́nām ūrdhvó vidyútaṁ vásānaḥ
02.035.09c | tásya jyéṣṭham mahimā́naṁ váhantīr
02.035.09d | híraṇyavarṇāḥ pári yanti yahvī́ḥ

02.035.10a | híraṇyarūpaḥ sá híraṇyasaṁdr̥g
02.035.10b | apā́ṁ nápāt séd u híraṇyavarṇaḥ
02.035.10c | hiraṇyáyāt pári yóner niṣádyā
02.035.10d | hiraṇyadā́ dadati ánnam asmai

02.035.11a | tád asyā́nīkam utá cā́ru nā́ma
02.035.11b | apīcíyaṁ vardhate náptur apā́m
02.035.11c | yám indháte yuvatáyaḥ sám itthā́
02.035.11d | híraṇyavarṇaṁ ghr̥tám ánnam asya

02.035.12a | asmaí bahūnā́m avamā́ya sákhye
02.035.12b | yajñaír vidhema námasā havírbhiḥ
02.035.12c | sáṁ sā́nu mā́rjmi dídhiṣāmi bílmair
02.035.12d | dádhāmi ánnaiḥ pári vanda r̥gbhíḥ

02.035.13a | sá īṁ vŕ̥ṣājanayat tā́su gárbhaṁ
02.035.13b | sá īṁ śíśur dhayati táṁ rihanti
02.035.13c | só 'pā́ṁ@ nápād ánabhimlātavarṇo
02.035.13d | anyásyevehá tanúvā viveṣa

02.035.14a | asmín padé paramé tasthivā́ṁsam
02.035.14b | *adhvasmábhir viśváhā dīdivā́ṁsam
02.035.14c | ā́po náptre ghr̥tám ánnaṁ váhantīḥ
02.035.14d | svayám átkaiḥ pári dīyanti yahvī́ḥ

02.035.15a | áyāṁsam agne sukṣitíṁ jánāya
02.035.15b | áyāṁsam u maghávadbhyaḥ suvr̥ktím
02.035.15c | víśvaṁ tád bhadráṁ yád ávanti devā́
02.035.15d | br̥hád vadema vidáthe suvī́rāḥ

02.036.01a | túbhyaṁ hinvānó vasiṣṭa gā́ apó
02.036.01b | ádhukṣan sīm ávibhir ádribhir náraḥ
02.036.01c | píbendra svā́hā práhutaṁ váṣaṭkr̥taṁ
02.036.01d | hotrā́d ā́ sómam prathamó yá ī́śiṣe

02.036.02a | yajñaíḥ sámmiślāḥ pŕ̥ṣatībhir r̥ṣṭíbhir
02.036.02b | yā́mañ chubhrā́so añjíṣu priyā́ utá
02.036.02c | āsádyā barhír bharatasya sūnavaḥ
02.036.02d | potrā́d ā́ sómam pibatā divo naraḥ

02.036.03a | améva naḥ suhavā ā́ hí gántana
02.036.03b | ní barhíṣi sadatanā ráṇiṣṭana
02.036.03c | áthā mandasva jujuṣāṇó ándhasas
02.036.03d | tváṣṭar devébhir jánibhiḥ sumádgaṇaḥ

02.036.04a | ā́ vakṣi devā́m̐ ihá vipra yákṣi ca
02.036.04b | uśán hotar ní ṣadā yóniṣu triṣú
02.036.04c | práti vīhi prásthitaṁ somiyám mádhu
02.036.04d | píbā́gnīdhrāt táva bhāgásya tr̥pṇuhi

02.036.05a | eṣá syá te tanúvo nr̥mṇavárdhanaḥ
02.036.05b | sáha ójaḥ pradívi bāhuvór hitáḥ
02.036.05c | túbhyaṁ sutó maghavan túbhyam ā́bhr̥tas
02.036.05d | tuvám asya brā́hmanād ā́ tr̥pát piba

02.036.06a | juṣéthāṁ yajñám bódhataṁ hávasya me
02.036.06b | sattó hótā nivídaḥ pūrviyā́ ánu
02.036.06c | áchā rā́jānā náma eti āvŕ̥tam
02.036.06d | praśāstrā́d ā́ pibataṁ somiyám mádhu

02.037.01a | mándasva hotrā́d ánu jóṣam ándhaso
02.037.01b | ádhvaryavaḥ sá pūrṇā́ṁ vaṣṭi āsícam
02.037.01c | tásmā etám bharata tadvaśó dadír
02.037.01d | hotrā́d sómaṁ draviṇodaḥ píba rtúbhiḥ

02.037.02a | yám u pū́rvam áhuve tám idáṁ huve
02.037.02b | séd u hávyo dadír yó nā́ma pátyate
02.037.02c | adhvaryúbhiḥ prásthitaṁ somiyám mádhu
02.037.02d | potrā́t sómaṁ draviṇodaḥ píba rtúbhiḥ

02.037.03a | médyantu te váhnayo yébhir ī́yase
02.037.03b | áriṣaṇyan vīḷayasvā vanaspate
02.037.03c | āyū́yā dhŕ̥ṣṇo abhigū́riyā tuváṁ
02.037.03d | neṣṭrā́t sómaṁ draviṇodaḥ píba rtúbhiḥ

02.037.04a | ápād dhotrā́d utá potrā́d amatta
02.037.04b | utá neṣṭrā́d ajuṣata práyo hitám
02.037.04c | turī́yam pā́tram ámr̥ktam ámartiyaṁ
02.037.04d | draviṇodā́ḥ pibatu drāviṇodasáḥ

02.037.05a | arvā́ñcam adyá yayíyaṁ nr̥vā́haṇaṁ
02.037.05b | ráthaṁ yuñjāthām ihá vāṁ vimócanam
02.037.05c | pr̥ṅktáṁ havī́ṁṣi mádhunā́ hí kaṁ gatám
02.037.05d | áthā sómam pibataṁ vājinīvasū

02.037.06a | jóṣi agne samídhaṁ jóṣi ā́hutiṁ
02.037.06b | jóṣi bráhma jániyaṁ jóṣi suṣṭutím
02.037.06c | víśvebhir víśvām̐ r̥túnā vaso mahá
02.037.06d | uśán devā́m̐ uśatáḥ pāyayā havíḥ

02.038.01a | úd u ṣyá deváḥ savitā́ savā́ya
02.038.01b | śaśvattamáṁ tádapā váhnir asthāt
02.038.01c | nūnáṁ devébhyo ví hí dhā́ti rátnam
02.038.01d | áthā́bhajad vītíhotraṁ suastaú

02.038.02a | víśvasya hí śruṣṭáye devá ūrdhváḥ
02.038.02b | prá bāhávā pr̥thúpāṇiḥ sísarti
02.038.02c | ā́paś cid asya vratá ā́ nímr̥grā
02.038.02d | ayáṁ cid vā́to ramate párijman

02.038.03a | āśúbhiś cid yā́n ví mucāti nūnám
02.038.03b | árīramad átamānaṁ cid étoḥ
02.038.03c | ahyárṣūṇāṁ cin ní ayām̐ aviṣyā́m
02.038.03d | ánu vratáṁ savitúr móki ā́gāt

02.038.04a | púnaḥ sám avyad vítataṁ váyantī
02.038.04b | madhyā́ kártor ní adhāc chákma dhī́raḥ
02.038.04c | út saṁhā́yāsthād ví r̥tū́m̐r adardhar
02.038.04d | arámatiḥ savitā́ devá ā́gāt

02.038.05a | nā́naúkāṁsi dúriyo víśvam ā́yur
02.038.05b | ví tiṣṭhate prabhaváḥ śóko agnéḥ
02.038.05c | jyéṣṭham mātā́ sūnáve bhāgám ā́dhād
02.038.05d | ánv asya kétam iṣitáṁ savitrā́

02.038.06a | samā́vavarti víṣṭhito jigīṣúr
02.038.06b | víśveṣāṁ kā́maś cáratām amā́bhūt
02.038.06c | śáśvām̐ ápo víkr̥taṁ hitvī́ ā́gād
02.038.06d | ánu vratáṁ savitúr daíviyasya

02.038.07a | tváyā hitám ápiyam apsú bhāgáṁ
02.038.07b | dhánvā́nu ā́ mr̥gayáso ví tasthuḥ
02.038.07c | vánāni víbhyo nákir asya tā́ni
02.038.07d | vratā́ devásya savitúr minanti

02.038.08a | yādrādhíyaṁ váruṇo yónim ápyam
02.038.08b | ániśitaṁ nimíṣi járbhurāṇaḥ
02.038.08c | víśvo mārtāṇḍó vrajám ā́ paśúr gāt
02.038.08d | sthaśó jánmāni savitā́ ví ā́kaḥ

02.038.09a | ná yásya índro váruṇo ná mitró
02.038.09b | vratám aryamā́ ná minánti rudráḥ
02.038.09c | ná árātayas tám idáṁ suastí
02.038.09d | huvé deváṁ savitā́raṁ námobhiḥ

02.038.10a | bhágaṁ dhíyaṁ vājáyantaḥ púraṁdhiṁ
02.038.10b | nárāśáṁso gnáaspátir no avyāḥ
02.038.10c | āyé vāmásya saṁgathé rayīṇā́m
02.038.10d | priyā́ devásya savitúḥ siyāma

02.038.11a | asmábhyaṁ tád divó adbhyáḥ pr̥thivyā́s
02.038.11b | tváyā dattáṁ kā́miyaṁ rā́dha ā́ gāt
02.038.11c | śáṁ yát stotŕ̥bhya āpáye bhávāti
02.038.11d | uruśáṁsāya savitar jaritré

02.039.01a | grā́vāṇeva tád íd árthaṁ jarethe
02.039.01b | gŕ̥dhreva vr̥kṣáṁ nidhimántam ácha
02.039.01c | brahmā́ṇeva vidátha ukthaśā́sā
02.039.01d | dūtéva hávyā jániyā purutrā́

02.039.02a | prātaryā́vāṇā rathíyeva vīrā́
02.039.02b | ajéva yamā́ váram ā́ sacethe
02.039.02c | méne iva tanúvā śúmbhamāne
02.039.02d | dámpatīva kratuvídā jáneṣu

02.039.03a | śŕ̥ṅgeva naḥ prathamā́ gantam arvā́k
02.039.03b | chaphā́v iva járbhurāṇā tárobhiḥ
02.039.03c | cakravākéva práti vástor usrā
02.039.03d | arvā́ñcā yātaṁ rathíyeva śakrā

02.039.04a | nāvéva naḥ pārayataṁ yugéva
02.039.04b | nábhyeva na upadhī́va pradhī́va
02.039.04c | śvā́neva no áriṣaṇyā tanū́nāṁ
02.039.04d | khŕ̥galeva visrásaḥ pātam asmā́n

02.039.05a | vā́tevājuryā́ nadíyeva rītír
02.039.05b | akṣī́ iva cákṣuṣā́ yātam arvā́k
02.039.05c | hástāv iva tanúve śámbhaviṣṭhā
02.039.05d | pā́deva no nayataṁ vásyo ácha

02.039.06a | óṣṭhāv iva mádhu āsné vádantā
02.039.06b | stánāv iva pipyataṁ jīváse naḥ
02.039.06c | nā́seva nas tanúvo rakṣitā́rā
02.039.06d | kárṇāv iva suśrútā bhūtam asmé

02.039.07a | hásteva śaktím abhí saṁdadī́ naḥ
02.039.07b | kṣā́meva naḥ sám ajataṁ rájāṁsi
02.039.07c | imā́ gíro aśvinā yuṣmayántīḥ
02.039.07d | kṣṇótreṇeva svádhitiṁ sáṁ śiśītam

02.039.08a | etā́ni vām aśvinā várdhanāni
02.039.08b | bráhma stómaṁ gr̥tsamadā́so akran
02.039.08c | tā́ni narā jujuṣāṇópa yātam
02.039.08d | br̥hád vadema vidáthe suvī́rāḥ

02.040.01a | sómāpūṣaṇā jánanā rayīṇā́ṁ
02.040.01b | jánanā divó jánanā pr̥thivyā́ḥ
02.040.01c | jātaú víśvasya bhúvanasya gopaú
02.040.01d | devā́ akr̥ṇvann amŕ̥tasya nā́bhim

02.040.02a | imaú devaú jā́yamānau juṣanta
02.040.02b | imaú támāṁsi gūhatām ájuṣṭā
02.040.02c | ābhyā́m índraḥ pakvám āmā́su antáḥ
02.040.02d | somāpūṣábhyāṁ janad usríyāsu

02.040.03a | sómāpū́ṣaṇā rájaso vimā́naṁ
02.040.03b | saptácakraṁ rátham áviśvaminvam
02.040.03c | viṣūvŕ̥tam mánasā yujyámānaṁ
02.040.03d | táṁ jinvatho vŕ̥ṣaṇā páñcaraśmim

02.040.04a | diví anyáḥ sádanaṁ cakrá uccā́
02.040.04b | pr̥thivyā́m anyó ádhi antárikṣe
02.040.04c | tā́v asmábhyam puruvā́ram purukṣúṁ
02.040.04d | rāyás póṣaṁ ví ṣyatāṁ nā́bhim asmé

02.040.05a | víśvāni anyó bhúvanā jajā́na
02.040.05b | víśvam anyó abhicákṣāṇa eti
02.040.05c | sómāpūṣaṇāv ávataṁ dhíyam me
02.040.05d | yuvā́bhyāṁ víśvāḥ pŕ̥tanā jayema

02.040.06a | dhíyam pūṣā́ jinvatu viśvaminvó
02.040.06b | rayíṁ sómo rayipátir dadhātu
02.040.06c | ávatu devī́ áditir anarvā́
02.040.06d | br̥hád vadema vidáthe suvī́rāḥ

02.041.01a | vā́yo yé te sahasríṇo
02.041.01b | ráthāsas tébhir ā́ gahi
02.041.01c | niyútvān sómapītaye

02.041.02a | niyútvān vāyav ā́ gahi
02.041.02b | ayáṁ śukró ayāmi te
02.041.02c | gántāsi sunvató gr̥hám

02.041.03a | śukrásyādyá gávāśira
02.041.03b | índravāyū niyútvataḥ
02.041.03c | ā́ yātam píbataṁ narā

02.041.04a | ayáṁ vām mitrāvaruṇā
02.041.04b | sutáḥ sóma r̥tāvr̥dhā
02.041.04c | máméd ihá śrutaṁ hávam

02.041.05a | rā́jānāv ánabhidruhā
02.041.05b | dhruvé sádasi uttamé
02.041.05c | sahásrasthūṇa āsate@

02.041.06a | tā́ samrā́jā ghr̥tā́sutī
02.041.06b | ādityā́ dā́nunas pátī
02.041.06c | sácete ánavahvaram

02.041.07a | gómad ū ṣú nāsatiyā
02.041.07b | áśvāvad yātam aśvinā
02.041.07c | vartī́ rudrā nr̥pā́yiyam

02.041.08a | ná yát páro ná ántara
02.041.08b | ādadhárṣad vr̥ṣaṇvasū
02.041.08c | duḥśáṁso mártiyo ripúḥ

02.041.09a | tā́ na ā́ voḷham aśvinā
02.041.09b | rayím piśáṅgasaṁdr̥śam
02.041.09c | dhíṣṇiyā varivovídam

02.041.10a | índro aṅgá mahád bhayám
02.041.10b | abhī́ ṣád ápa cucyavat
02.041.10c | sá hí sthiró vícarṣaṇiḥ

02.041.11a | índraś ca mr̥r̥ḷáyāti+ no
02.041.11b | ná naḥ paścā́d agháṁ naśat
02.041.11c | bhadrám bhavāti naḥ puráḥ

02.041.12a | índra ā́śābhiyas pári
02.041.12b | sárvābhyo ábhayaṁ karat
02.041.12c | jétā śátrūn vícarṣaṇiḥ

02.041.13a | víśve devāsa ā́ gata
02.041.13b | śr̥ṇutā́ ma imáṁ hávam
02.041.13c | édám barhír ní ṣīdata

02.041.14a | tīvró vo mádhumām̐ ayáṁ
02.041.14b | śunáhotreṣu matsaráḥ
02.041.14c | etám pibata kā́miyam

02.041.15a | índrajyeṣṭhā márudgaṇā
02.041.15b | dévāsaḥ pū́ṣarātayaḥ
02.041.15c | víśve máma śrutā hávam

02.041.16a | ámbitame nádītame
02.041.16b | dévitame sárasvati
02.041.16c | apraśastā́ iva smasi
02.041.16d | práśastim amba nas kr̥dhi

02.041.17a | tuvé víśvā sarasvati
02.041.17b | śritā́ ā́yūṁṣi deviyā́m
02.041.17c | śunáhotreṣu matsuva
02.041.17d | prajā́ṁ devi didiḍḍhi naḥ

02.041.18a | imā́ bráhma sarasvati
02.041.18b | juṣásva vājinīvati
02.041.18c | yā́ te mánma gr̥tsamadā́ r̥tāvari
02.041.18d | priyā́ devéṣu júhvati

02.041.19a | prétāṁ yajñásya śambhúvā
02.041.19b | yuvā́m íd ā́ vr̥ṇīmahe
02.041.19c | agníṁ ca havyavā́hanam

02.041.20a | dyā́vā naḥ pr̥thivī́ imáṁ
02.041.20b | sidhrám adyá divispŕ̥śam
02.041.20c | yajñáṁ devéṣu yachatām

02.041.21a | ā́ vām upástham adruhā
02.041.21b | devā́ḥ sīdantu yajñíyāḥ
02.041.21c | ihā́dyá sómapītaye

02.042.01a | kánikradaj janúṣam prabruvāṇá
02.042.01b | íyarti vā́cam aritéva nā́vam
02.042.01c | sumaṅgálaś ca śakune bhávāsi
02.042.01d | mā́ tvā kā́ cid abhibhā́ víśvyā vidat

02.042.02a | mā́ tvā śyená úd vadhīn mā́ suparṇó
02.042.02b | mā́ tvā vidad íṣumān vīró ástā
02.042.02c | pítryām ánu pradíśaṁ kánikradat
02.042.02d | sumaṅgálo bhadravādī́ vadehá

02.042.03a | áva kranda dakṣiṇató gr̥hā́ṇāṁ
02.042.03b | sumaṅgálo bhadravādī́ śakunte
02.042.03c | mā́ na stená īśata mā́gháśaṁso
02.042.03d | br̥hád vadema vidáthe suvī́rāḥ

02.043.01a | pradakṣiníd abhí gr̥ṇanti kārávo
02.043.01b | váyo vádanta r̥tuthā́ śakúntayaḥ
02.043.01c | ubhé vā́cau vadati sāmagā́ iva
02.043.01d | gāyatráṁ ca traíṣṭubhaṁ cā́nu rājati

02.043.02a | udgātéva śakune sā́ma gāyasi
02.043.02b | brahmaputrá 'va@ sávaneṣu śaṁsasi
02.043.02c | vŕ̥ṣeva vājī́ śíśumatīr apī́tiyā
02.043.02d | sarváto naḥ śakune bhadrám ā́ vada
02.043.02e | viśváto naḥ śakune púṇyam ā́ vada

02.043.03a | āvádaṁs tváṁ śakune bhadrám ā́ vada
02.043.03b | tūṣṇī́m ā́sīnaḥ sumatíṁ cikiddhi naḥ
02.043.03c | yád utpátan vádasi karkarír yathā
02.043.03d | br̥hád vadema vidáthe suvī́rāḥ

03.001.01a | sómasya mā tavásaṁ vákṣi agne
03.001.01b | váhniṁ cakartha vidáthe yájadhyai
03.001.01c | devā́m̐ áchā dī́diyad yuñjé ádriṁ
03.001.01d | śamāyé agne tanúvaṁ juṣasva

03.001.02a | prā́ñcaṁ yajñáṁ cakr̥ma várdhatāṁ gī́ḥ
03.001.02b | samídbhir agníṁ námasā duvasyan
03.001.02c | diváḥ śaśāsur vidáthā kavīnā́ṁ
03.001.02d | gŕ̥tsāya cit taváse gātúm īṣuḥ

03.001.03a | máyo dadhe médhiraḥ pūtádakṣo
03.001.03b | diváḥ subándhur janúṣā pr̥thivyā́ḥ
03.001.03c | ávindann u darśatám apsú antár
03.001.03d | devā́so agním apási svásr̥r̥ṇām

03.001.04a | ávardhayan subhágaṁ saptá yahvī́ḥ
03.001.04b | śvetáṁ jajñānám aruṣám mahitvā́
03.001.04c | śíśuṁ ná jātám abhí ārur áśvā
03.001.04d | devā́so agníṁ jániman vapuṣyan

03.001.05a | śukrébhir áṅgai rája ātatanvā́n
03.001.05b | krátum punānáḥ kavíbhiḥ pavítraiḥ
03.001.05c | śocír vásānaḥ pári ā́yur apā́ṁ
03.001.05d | śríyo mimīte br̥hatī́r ánūnāḥ

03.001.06a | vavrā́jā sīm ánadatīr ádabdhā
03.001.06b | divó yahvī́r ávasānā ánagnāḥ
03.001.06c | sánā átra yuvatáyaḥ sáyonīr
03.001.06d | ékaṁ gárbhaṁ dadhire saptá vā́ṇīḥ

03.001.07a | stīrṇā́ asya saṁháto viśvárūpā
03.001.07b | ghr̥tásya yónau sraváthe mádhūnām
03.001.07c | ásthur átra dhenávaḥ pínvamānā
03.001.07d | mahī́ dasmásya mātárā samīcī́

03.001.08a | babhrāṇáḥ sūno sahaso ví adyaud
03.001.08b | dádhānaḥ śukrā́ rabhasā́ vápūṁṣi
03.001.08c | ścótanti dhā́rā mádhuno ghr̥tásya
03.001.08d | vŕ̥ṣā yátra vāvr̥dhé kā́viyena

03.001.09a | pitúś cid ū́dhar janúṣā viveda
03.001.09b | ví asya dhā́rā asr̥jad ví dhénāḥ
03.001.09c | gúhā cárantaṁ sákhibhiḥ śivébhir
03.001.09d | divó yahvī́bhir ná gúhā babhūva

03.001.10a | pitúś ca gárbhaṁ janitúś ca babhre
03.001.10b | pūrvī́r éko adhayat pī́piyānāḥ
03.001.10c | vŕ̥ṣṇe sapátnī śúcaye sábandhū
03.001.10d | ubhé asmai manuṣíye ní pāhi

03.001.11a | uraú mahā́m̐ anibādhé vavardha
03.001.11b | ā́po agníṁ yaśásaḥ sáṁ hí pūrvī́ḥ
03.001.11c | r̥tásya yónāv aśayad dámūnā
03.001.11d | jāmīnā́m agnír apási svásr̥r̥ṇām

03.001.12a | akró ná babhríḥ samithé mahī́nāṁ
03.001.12b | didr̥kṣéyaḥ sūnáve bhā́r̥jīkaḥ
03.001.12c | úd usríyā jánitā yó jajā́na
03.001.12d | apā́ṁ gárbho nŕ̥tamo yahvó agníḥ

03.001.13a | apā́ṁ gárbhaṁ darśatám óṣadhīnāṁ
03.001.13b | vánā jajāna subhágā vírūpam
03.001.13c | devā́saś cin mánasā sáṁ hí jagmúḥ
03.001.13d | pániṣṭhaṁ jātáṁ tavásaṁ duvasyan

03.001.14a | br̥hánta íd bhānávo bhā́r̥jīkam
03.001.14b | agníṁ sacanta vidyúto ná śukrā́ḥ
03.001.14c | gúheva vr̥ddháṁ sádasi své antár
03.001.14d | apārá ūrvé amŕ̥taṁ dúhānāḥ

03.001.15a | ī́ḷe ca tvā yájamāno havírbhir
03.001.15b | ī́ḷe sakhitváṁ sumatíṁ níkāmaḥ
03.001.15c | devaír ávo mimīhi sáṁ jaritré
03.001.15d | rákṣā ca no dámiyebhir ánīkaiḥ

03.001.16a | upakṣetā́ras táva supraṇīte
03.001.16b | ágne víśvāni dhániyā dádhānāḥ
03.001.16c | surétasā śrávasā túñjamānā
03.001.16d | abhí ṣyāma pr̥tanāyū́m̐r ádevān

03.001.17a | ā́ devā́nām abhavaḥ ketúr agne
03.001.17b | mandró víśvāni kā́viyāni vidvā́n
03.001.17c | práti mártām̐ avāsayo dámūnā
03.001.17d | ánu devā́n rathiró yāsi sā́dhan

03.001.18a | ní duroṇé amŕ̥to mártiyānāṁ
03.001.18b | rā́jā sasāda vidáthāni sā́dhan
03.001.18c | ghr̥tápratīka urviyā́ ví adyaud
03.001.18d | agnír víśvāni kā́viyāni vidvā́n

03.001.19a | ā́ no gahi sakhiyébhiḥ śivébhir
03.001.19b | mahā́n mahī́bhir ūtíbhiḥ saraṇyán
03.001.19c | asmé rayím bahuláṁ sáṁtarutraṁ
03.001.19d | suvā́cam bhāgáṁ yaśásaṁ kr̥dhī naḥ

03.001.20a | etā́ te agne jánimā sánāni
03.001.20b | prá pūrviyā́ya nū́tanāni vocam
03.001.20c | mahā́nti vŕ̥ṣṇe sávanā kr̥témā́
03.001.20d | jánmañ-janman níhito jātávedāḥ

03.001.21a | jánmañ-janman níhito jātávedā
03.001.21b | viśvā́mitrebhir idhyate ájasraḥ
03.001.21c | tásya vayáṁ sumataú yajñíyasya
03.001.21d | ápi bhadré saumanasé siyāma

03.001.22a | imáṁ yajñáṁ sahasāvan tuváṁ no
03.001.22b | devatrā́ dhehi sukrato rárāṇaḥ
03.001.22c | prá yaṁsi hotar br̥hatī́r íṣo no
03.001.22d | ágne máhi dráviṇam ā́ yajasva

03.001.23a | íḷām agne purudáṁsaṁ saníṁ góḥ
03.001.23b | śaśvattamáṁ hávamānāya sādha
03.001.23c | siyā́n naḥ sūnús tánayo vijā́vā
03.001.23d | ágne sā́ te sumatír bhūtu asmé

03.002.01a | vaiśvānarā́ya dhiṣáṇām r̥tāvŕ̥dhe
03.002.01b | ghr̥táṁ ná pūtám agnáye janāmasi
03.002.01c | dvitā́ hótāram mánuṣaś ca vāgháto
03.002.01d | dhiyā́ ráthaṁ ná kúliśaḥ sám r̥ṇvati

03.002.02a | sá rocayaj janúṣā ródasī ubhé
03.002.02b | sá mātarór abhavat putrá ī́ḍiyaḥ
03.002.02c | havyavā́ḷ agnír ajáraś cánohito
03.002.02d | dūḷábho viśā́m átithir vibhā́vasuḥ

03.002.03a | krátvā dákṣasya táruṣo vídharmaṇi
03.002.03b | devā́so agníṁ janayanta cíttibhiḥ
03.002.03c | rurucānám bhānúnā jyótiṣā mahā́m
03.002.03d | átyaṁ ná vā́jaṁ saniṣyánn úpa bruve

03.002.04a | ā́ mandrásya saniṣyánto váreṇiyaṁ
03.002.04b | vr̥ṇīmáhe áhrayaṁ vā́jam r̥gmíyam
03.002.04c | rātím bhŕ̥gūṇām uśíjaṁ kavíkratum
03.002.04d | agníṁ rā́jantaṁ diviyéna śocíṣā

03.002.05a | agníṁ sumnā́ya dadhire puró jánā
03.002.05b | vā́jaśravasam ihá vr̥ktábarhiṣaḥ
03.002.05c | yatásrucaḥ surúcaṁ viśvádeviyaṁ
03.002.05d | rudráṁ yajñā́nāṁ sā́dhadiṣṭim apásām

03.002.06a | pávākaśoce táva hí kṣáyam pári
03.002.06b | hótar yajñéṣu vr̥ktábarhiṣo náraḥ
03.002.06c | ágne dúva ichámānāsa ā́piyam
03.002.06d | úpāsate dráviṇaṁ dhehi tébhiyaḥ

03.002.07a | ā́ ródasī apr̥ṇad ā́ súvar maháj
03.002.07b | jātáṁ yád enam apáso ádhārayan
03.002.07c | só adhvarā́ya pári ṇīyate kavír
03.002.07d | átyo ná vā́jasātaye cánohitaḥ

03.002.08a | namasyáta havyádātiṁ suadhvaráṁ
03.002.08b | duvasyáta dámiyaṁ jātávedasam
03.002.08c | rathī́r r̥tásya br̥ható vícarṣaṇir
03.002.08d | agnír devā́nām abhavat puróhitaḥ

03.002.09a | tisró yahvásya samídhaḥ párijmano
03.002.09b | agnér apunann uśíjo ámr̥tyavaḥ
03.002.09c | tā́sām ékām ádadhur mártiye bhújam
03.002.09d | ulokám& u dvé úpa jāmím īyatuḥ

03.002.10a | viśā́ṁ kavíṁ viśpátim mā́nuṣīr íṣaḥ
03.002.10b | sáṁ sīm akr̥ṇvan svádhitiṁ ná téjase
03.002.10c | sá udváto niváto yāti véviṣat
03.002.10d | sá gárbham eṣú bhúvaneṣu dīdharat

03.002.11a | sá jinvate jaṭháreṣu prajajñivā́n
03.002.11b | vŕ̥ṣā citréṣu nā́nadan ná siṁháḥ
03.002.11c | vaiśvānaráḥ pr̥thupā́jā ámartiyo
03.002.11d | vásu rátnā dáyamāno ví dāśúṣe

03.002.12a | vaiśvānaráḥ pratnáthā nā́kam ā́ruhad
03.002.12b | divás pr̥ṣṭhám bhándamānaḥ sumánmabhiḥ
03.002.12c | sá pūrvaváj janáyañ jantáve dhánaṁ
03.002.12d | samānám ájmam pári eti jā́gr̥viḥ

03.002.13a | r̥tā́vānaṁ yajñíyaṁ vípram ukthíyam
03.002.13b | ā́ yáṁ dadhé mātaríśvā diví kṣáyam
03.002.13c | táṁ citráyāmaṁ hárikeśam īmahe
03.002.13d | sudītím agníṁ suvitā́ya návyase

03.002.14a | śúciṁ ná yā́mann iṣiráṁ suvardŕ̥śaṁ
03.002.14b | ketúṁ divó rocanasthā́m uṣarbúdham
03.002.14c | agním mūrdhā́naṁ divó ápratiṣkutaṁ
03.002.14d | tám īmahe námasā vājínam br̥hát

03.002.15a | mandráṁ hótāraṁ śúcim ádvayāvinaṁ
03.002.15b | dámūnasam ukthíyaṁ viśvácarṣaṇim
03.002.15c | ráthaṁ ná citráṁ vápuṣāya darśatám
03.002.15d | mánurhitaṁ sádam íd rāyá īmahe

03.003.01a | vaiśvānarā́ya pr̥thupā́jase vípo
03.003.01b | rátnā vidhanta dharúṇeṣu gā́tave
03.003.01c | agnír hí devā́m̐ amŕ̥to duvasyáti
03.003.01d | áthā dhármāṇi sanátā ná dūduṣat

03.003.02a | antár dūtó ródasī dasmá īyate
03.003.02b | hótā níṣatto mánuṣaḥ puróhitaḥ
03.003.02c | kṣáyam br̥hántam pári bhūṣati dyúbhir
03.003.02d | devébhir agnír iṣitó dhiyā́vasuḥ

03.003.03a | ketúṁ yajñā́nāṁ vidáthasya sā́dhanaṁ
03.003.03b | víprāso agním mahayanta cíttibhiḥ
03.003.03c | ápāṁsi yásminn ádhi saṁdadhúr gíras
03.003.03d | tásmin sumnā́ni yájamāna ā́ cake

03.003.04a | pitā́ yajñā́nām ásuro vipaścítāṁ
03.003.04b | vimā́nam agnír vayúnaṁ ca vāghátām
03.003.04c | ā́ viveśa ródasī bhū́rivarpasā
03.003.04d | purupriyó bhandate dhā́mabhiḥ kavíḥ

03.003.05a | candrám agníṁ candrárathaṁ hárivrataṁ
03.003.05b | vaiśvānarám apsuṣádaṁ suvarvídam
03.003.05c | vigāháṁ tū́rṇiṁ táviṣībhir ā́vr̥tam
03.003.05d | bhū́rṇiṁ devā́sa ihá suśríyaṁ dadhuḥ

03.003.06a | agnír devébhir mánuṣaś ca jantúbhis
03.003.06b | tanvānó yajñám purupéśasaṁ dhiyā́
03.003.06c | rathī́r antár īyate sā́dhadiṣṭibhir
03.003.06d | jīró dámūnā abhiśasticā́tanaḥ

03.003.07a | ágne járasva suapatyá ā́yuni
03.003.07b | ūrjā́ pinvasva sám íṣo didīhi naḥ
03.003.07c | váyāṁsi jinva br̥hatáś ca jāgr̥va
03.003.07d | uśíg devā́nām ási sukrátur vipā́m

03.003.08a | viśpátiṁ yahvám átithiṁ náraḥ sádā
03.003.08b | yantā́raṁ dhīnā́m uśíjaṁ ca vāghátām
03.003.08c | adhvarā́ṇāṁ cétanaṁ jātávedasam
03.003.08d | prá śaṁsanti námasā jūtíbhir vr̥dhé

03.003.09a | vibhā́vā deváḥ suráṇaḥ pári kṣitī́r
03.003.09b | agnír babhūva śávasā sumádrathaḥ
03.003.09c | tásya vratā́ni bhūripoṣíṇo vayám
03.003.09d | úpa bhūṣema dáma ā́ suvr̥ktíbhiḥ

03.003.10a | vaíśvānara táva dhā́māni ā́ cake
03.003.10b | yébhiḥ suvarvíd ábhavo vicakṣaṇa
03.003.10c | jātá ā́pr̥ṇo bhúvanāni ródasī
03.003.10d | ágne tā́ víśvā paribhū́r asi tmánā

03.003.11a | vaiśvānarásya daṁsánābhiyo br̥hád
03.003.11b | áriṇād ékaḥ suapasyáyā kavíḥ
03.003.11c | ubhā́ pitárā maháyann ajāyata
03.003.11d | agnír dyā́vāpr̥thivī́ bhū́riretasā

03.004.01a | samít-samit sumánā bodhi asmé
03.004.01b | śucā́-śucā sumatíṁ rāsi vásvaḥ
03.004.01c | ā́ deva devā́n yajáthāya vakṣi
03.004.01d | sákhā sákhīn sumánā yakṣi agne

03.004.02a | yáṁ devā́sas trír áhann āyájante
03.004.02b | divé-dive váruṇo mitró agníḥ
03.004.02c | sémáṁ yajñám mádhumantaṁ kr̥dhī nas
03.004.02d | tánūnapād ghr̥táyoniṁ vidhántam

03.004.03a | prá dī́dhitir viśvávārā jigāti
03.004.03b | hótāram iḷáḥ prathamáṁ yájadhyai
03.004.03c | áchā námobhir vr̥ṣabháṁ vandádhyai
03.004.03d | sá devā́n yakṣad iṣitó yájīyān

03.004.04a | ūrdhvó vāṁ gātúr adhvaré akāri
03.004.04b | ūrdhvā́ śocī́ṁṣi prásthitā rájāṁsi
03.004.04c | divó vā nā́bhā ní asādi hótā
03.004.04d | str̥ṇīmáhi devávyacā ví barhíḥ

03.004.05a | saptá hotrā́ṇi mánasā vr̥ṇānā́
03.004.05b | ínvanto víśvam práti yann r̥téna
03.004.05c | nr̥péśaso vidátheṣu prá jātā́
03.004.05d | abhī́máṁ yajñáṁ ví caranta pūrvī́ḥ

03.004.06a | ā́ bhándamāne uṣásā úpāke
03.004.06b | utá smayete tanúvā vírūpe
03.004.06c | yáthā no mitró váruṇo jújoṣad
03.004.06d | índro marútvām̐ utá vā máhobhiḥ

03.004.07a | daívyā hótārā prathamā́ ní r̥ñje
03.004.07b | saptá pr̥kṣā́saḥ svadháyā madanti
03.004.07c | r̥táṁ śáṁsanta r̥tám ít tá āhur
03.004.07d | ánu vratáṁ vratapā́ dī́dhiyānāḥ

03.004.08a | ā́ bhā́ratī bhā́ratībhiḥ sajóṣā
03.004.08b | íḷā devaír manuṣíyebhir agníḥ
03.004.08c | sárasvatī sārasvatébhir arvā́k
03.004.08d | tisró devī́r barhír édáṁ sadantu

03.004.09a | tán nas turī́pam ádha poṣayitnú
03.004.09b | déva tvaṣṭar ví rarāṇáḥ siyasva
03.004.09c | yáto vīráḥ karmaṇíyaḥ sudákṣo
03.004.09d | yuktágrāvā jā́yate devákāmaḥ

03.004.10a | vánaspate áva sr̥jópa devā́n
03.004.10b | agnír havíḥ śamitā́ sūdayāti
03.004.10c | séd u hótā satyátaro yajāti
03.004.10d | yáthā devā́nāṁ jánimāni véda

03.004.11a | ā́ yāhi agne samidhānó arvā́ṅ
03.004.11b | índreṇa devaíḥ saráthaṁ turébhiḥ
03.004.11c | barhír na āstām áditiḥ suputrā́
03.004.11d | svā́hā devā́ amŕ̥tā mādayantām

03.005.01a | práti agnír uṣásaś cékitāno
03.005.01b | ábodhi vípraḥ padavī́ḥ kavīnā́m
03.005.01c | pr̥thupā́jā devayádbhiḥ sámiddho
03.005.01d | ápa dvā́rā támaso váhnir āvaḥ

03.005.02a | prá íd u agnír vāvr̥dhe stómebhir
03.005.02b | gīrbhí stotr̥r̥ṇā́ṁ namasíya ukthaíḥ
03.005.02c | pūrvī́r r̥tásya saṁdŕ̥śaś cakānáḥ
03.005.02d | sáṁ dūtó adyaud uṣáso viroké

03.005.03a | ádhāyi agnír mā́nuṣīṣu vikṣú
03.005.03b | apā́ṁ gárbho mitrá r̥téna sā́dhan
03.005.03c | ā́ haryató yajatáḥ sā́nu asthād
03.005.03d | ábhūd u vípro háviyo matīnā́m

03.005.04a | mitró agnír bhavati yát sámiddho
03.005.04b | mitró hótā váruṇo jātávedāḥ
03.005.04c | mitró adhvaryúr iṣiró dámūnā
03.005.04d | mitráḥ síndhūnām utá párvatānām

03.005.05a | pā́ti priyáṁ ripó ágram padáṁ véḥ
03.005.05b | pā́ti yahváś cáraṇaṁ sū́riyasya
03.005.05c | pā́ti nā́bhā saptáśīrṣāṇam agníḥ
03.005.05d | pā́ti devā́nām upamā́dam r̥ṣváḥ

03.005.06a | r̥bhúś cakra ī́ḍiyaṁ cā́ru nā́ma
03.005.06b | víśvāni devó vayúnāni vidvā́n
03.005.06c | sasásya cárma ghr̥távat padáṁ vés
03.005.06d | tád íd agnī́ rakṣati áprayuchan

03.005.07a | ā́ yónim agnír ghr̥távantam asthāt
03.005.07b | pr̥thúpragāṇam uśántam uśānáḥ
03.005.07c | dī́diyānaḥ śúcir r̥ṣváḥ pavākáḥ+
03.005.07d | púnaḥ-punar mātárā návyasī kaḥ

03.005.08a | sadyó jātá óṣadhībhir vavakṣe
03.005.08b | yádī várdhanti prasúvo ghr̥téna
03.005.08c | ā́pa iva pravátā śúmbhamānā
03.005.08d | uruṣyád agníḥ pitarór+ upásthe

03.005.09a | úd u ṣṭutáḥ samídhā yahvó adyaud
03.005.09b | várṣman divó ádhi nā́bhā pr̥thivyā́ḥ
03.005.09c | mitró agnír ī́ḍiyo mātaríśvā
03.005.09d | ā́ dūtó vakṣad yajáthāya devā́n

03.005.10a | úd astambhīt samídhā nā́kam r̥ṣvó
03.005.10b | agnír bhávann uttamó rocanā́nām
03.005.10c | yádī bhŕ̥gubhyaḥ pári mātaríśvā
03.005.10d | gúhā sántaṁ havyavā́haṁ samīdhé

03.005.11a | íḷām agne purudáṁsaṁ saníṁ góḥ
03.005.11b | śaśvattamáṁ hávamānāya sādha
03.005.11c | siyā́n naḥ sūnús tánayo vijā́vā
03.005.11d | ágne sā́ te sumatír bhūtu asmé

03.006.01a | prá kāravo mananā́ vacyámānā
03.006.01b | devadrī́cīṁ nayata devayántaḥ
03.006.01c | dakṣiṇāvā́ḍ vājínī prā́ci eti
03.006.01d | havír bháranti agnáye ghr̥tā́cī

03.006.02a | ā́ ródasī apr̥ṇā jā́yamāna
03.006.02b | utá prá rikthā ádha nú prayajyo
03.006.02c | diváś cid agne mahinā́ pr̥thivyā́
03.006.02d | vacyántāṁ te váhnayaḥ saptájihvāḥ

03.006.03a | diyaúś ca tvā pr̥thivī́ yajñíyāso
03.006.03b | ní hótāraṁ sādayante dámāya
03.006.03c | yádī víśo mā́nuṣīr devayántīḥ
03.006.03d | práyasvatīr ī́ḷate śukrám arcíḥ

03.006.04a | mahā́n sadhásthe dhruvá ā́ níṣatto
03.006.04b | antár dyā́vā mā́hine háryamāṇaḥ
03.006.04c | ā́skre sapátnī ajáre ámr̥kte
03.006.04d | sabardúghe urugāyásya dhenū́

03.006.05a | vratā́ te agne maható mahā́ni
03.006.05b | táva krátvā ródasī ā́ tatantha
03.006.05c | tuváṁ dūtó abhavo jā́yamānas
03.006.05d | tuváṁ netā́ vr̥ṣabha carṣaṇīnā́m

03.006.06a | r̥tásya vā keśínā yogiyā́bhir
03.006.06b | ghr̥tasnúvā róhitā dhurí dhiṣva
03.006.06c | átha ā́ vaha devā́n deva víśvān
03.006.06d | suadhvarā́ kr̥ṇuhi jātavedaḥ

03.006.07a | diváś cid ā́ te rucayanta rokā́
03.006.07b | uṣó vibhātī́r ánu bhāsi pūrvī́ḥ
03.006.07c | apó yád agna uśádhag váneṣu
03.006.07d | hótur mandrásya panáyanta devā́ḥ

03.006.08a | uraú vā yé antárikṣe mádanti
03.006.08b | divó vā yé rocané sánti devā́ḥ
03.006.08c | ū́mā vā yé suhávāso yájatrā
03.006.08d | āyemiré rathíyo agne áśvāḥ

03.006.09a | aíbhir agne saráthaṁ yāhi arvā́ṅ
03.006.09b | nānāratháṁ vā vibhávo hí áśvāḥ
03.006.09c | pátnīvatas triṁśátaṁ trī́ṁś ca devā́n
03.006.09d | anuṣvadhám ā́ vaha mādáyasva

03.006.10a | sá hótā yásya ródasī cid urvī́
03.006.10b | yajñáṁ-yajñam abhí vr̥dhé gr̥ṇītáḥ
03.006.10c | prā́cī adhvaréva tasthatuḥ suméke
03.006.10d | r̥tā́varī r̥tájātasya satyé

03.006.11a | íḷām agne purudáṁsaṁ saníṁ góḥ
03.006.11b | śaśvattamáṁ hávamānāya sādha
03.006.11c | siyā́n naḥ sūnús tánayo vijā́vā
03.006.11d | ágne sā́ te sumatír bhūtu asmé

03.007.01a | prá yá ārúḥ śitipr̥ṣṭhásya dhāsér
03.007.01b | ā́ mātárā viviśuḥ saptá vā́ṇīḥ
03.007.01c | parikṣítā pitárā sáṁ carete
03.007.01d | prá sarsrāte dīrghám ā́yuḥ prayákṣe

03.007.02a | divákṣaso dhenávo vŕ̥ṣṇo áśvā
03.007.02b | devī́r ā́ tasthau mádhumad váhantīḥ
03.007.02c | r̥tásya tvā sádasi kṣemayántam
03.007.02d | pári ékā carati vartaníṁ gaúḥ

03.007.03a | ā́ sīm arohat suyámā bhávantīḥ
03.007.03b | pátiś cikitvā́n rayivíd rayīṇā́m
03.007.03c | prá nī́lapr̥ṣṭho atasásya dhāsés
03.007.03d | tā́ avāsayat purudhápratīkaḥ

03.007.04a | máhi tvāṣṭrám ūrjáyantīr ajuryáṁ
03.007.04b | stabhūyámānaṁ vaháto vahanti
03.007.04c | ví áṅgebhir didyutānáḥ sadhástha
03.007.04d | ékām iva ródasī ā́ viveśa

03.007.05a | jānánti vŕ̥ṣṇo aruṣásya śévam
03.007.05b | utá bradhnásya śā́sane raṇanti
03.007.05c | divorúcaḥ surúco rócamānā
03.007.05d | íḷā yéṣāṁ gáṇiyā mā́hinā gī́ḥ

03.007.06a | utó pitŕ̥bhyām pravídā́nu ghóṣam
03.007.06b | mahó mahádbhyām anayanta śūṣám
03.007.06c | ukṣā́ ha yátra pári dhā́nam aktór
03.007.06d | ánu sváṁ dhā́ma jaritúr vavákṣa

03.007.07a | adhvaryúbhiḥ pañcábhiḥ saptá víprāḥ
03.007.07b | priyáṁ rakṣante níhitam padáṁ véḥ
03.007.07c | prā́ñco madanti ukṣáṇo ajuryā́
03.007.07d | devā́ devā́nām ánu hí vratā́ gúḥ

03.007.08a | daívyā hótārā prathamā́ ní r̥ñje
03.007.08b | saptá pr̥kṣā́saḥ svadháyā madanti
03.007.08c | r̥táṁ śáṁsanta r̥tám ít tá āhur
03.007.08d | ánu vratáṁ vratapā́ dī́dhiyānāḥ

03.007.09a | vr̥ṣāyánte mahé átyāya pūrvī́r
03.007.09b | vŕ̥ṣṇe citrā́ya raśmáyaḥ suyāmā́ḥ
03.007.09c | déva hotar mandrátaraś cikitvā́n
03.007.09d | mahó devā́n ródasī éhá vakṣi

03.007.10a | pr̥kṣáprayajo draviṇaḥ suvā́caḥ
03.007.10b | suketáva uṣáso revád ūṣuḥ
03.007.10c | utó cid agne mahinā́ pr̥thivyā́ḥ
03.007.10d | kr̥táṁ cid énaḥ sám mahé daśasya

03.007.11a | íḷām agne purudáṁsaṁ saníṁ góḥ
03.007.11b | śaśvattamáṁ hávamānāya sādha
03.007.11c | siyā́n naḥ sūnús tánayo vijā́vā
03.007.11d | ágne sā́ te sumatír bhūtu asmé

03.008.01a | añjánti tvā́m adhvaré devayánto
03.008.01b | vánaspate mádhunā daíviyena
03.008.01c | yád ūrdhvás tíṣṭhā dráviṇehá dhattād
03.008.01d | yád vā kṣáyo mātúr asyā́ upásthe

03.008.02a | sámiddhasya śráyamāṇaḥ purástād
03.008.02b | bráhma vanvānó ajáraṁ suvī́ram
03.008.02c | āré asmád ámatim bā́dhamāna
03.008.02d | úc chrayasva mahaté saúbhagāya

03.008.03a | úc chrayasva vanaspate
03.008.03b | várṣman pr̥thiviyā́ ádhi
03.008.03c | súmitī mīyámāno
03.008.03d | várco dhā yajñávāhase

03.008.04a | yúvā suvā́sāḥ párivīta ā́gāt
03.008.04b | sá u śréyān bhavati jā́yamānaḥ
03.008.04c | táṁ dhī́rāsaḥ kaváya ún nayanti
03.008.04d | suādhíyo mánasā devayántaḥ

03.008.05a | jātó jāyate sudinatvé áhnāṁ
03.008.05b | samaryá ā́ vidáthe várdhamānaḥ
03.008.05c | punánti dhī́rā apáso manīṣā́
03.008.05d | devayā́ vípra úd iyarti vā́cam

03.008.06a | yā́n vo náro devayánto nimimyúr
03.008.06b | vánaspate svádhitir vā tatákṣa
03.008.06c | té devā́saḥ sváravas tasthivā́ṁsaḥ
03.008.06d | prajā́vad asmé didhiṣantu rátnam

03.008.07a | yé vr̥kṇā́so ádhi kṣámi
03.008.07b | nímitāso yatásrucaḥ
03.008.07c | té no viyantu vā́riyaṁ
03.008.07d | devatrā́ kṣetrasā́dhasaḥ

03.008.08a | ādityā́ rudrā́ vásavaḥ sunīthā́
03.008.08b | dyā́vākṣā́mā pr̥thivī́ antárikṣam
03.008.08c | sajóṣaso yajñám avantu devā́
03.008.08d | ūrdhváṁ kr̥ṇvantu adhvarásya ketúm

03.008.09a | haṁsā́ iva śrayaṇiśó yátānāḥ
03.008.09b | śukrā́ vásānāḥ sváravo na ā́guḥ
03.008.09c | unnīyámānāḥ kavíbhiḥ purástād
03.008.09d | devā́ devā́nām ápi yanti pā́thaḥ

03.008.10a | śŕ̥ṅgāṇīvéc chr̥ṅgíṇāṁ sáṁ dadr̥śre
03.008.10b | caṣā́lavantaḥ sváravaḥ pr̥thivyā́m
03.008.10c | vāghádbhir vā vihavé śróṣamāṇā
03.008.10d | asmā́m̐ avantu pr̥tanā́jiyeṣu

03.008.11a | vánaspate śatávalśo ví roha
03.008.11b | sahásravalśā ví vayáṁ ruhema
03.008.11c | yáṁ tvā́m ayáṁ svádhitis téjamānaḥ
03.008.11d | praṇinā́ya mahaté saúbhagāya

03.009.01a | sákhāyas tvā vavr̥mahe
03.009.01b | devám mártāsa ūtáye
03.009.01c | apā́ṁ nápātaṁ subhágaṁ sudī́ditiṁ
03.009.01d | suprátūrtim anehásam

03.009.02a | kā́yamāno vanā́ tuváṁ
03.009.02b | yán mātr̥ŕ̥r ájagann apáḥ
03.009.02c | ná tát te agne pramŕ̥ṣe nivártanaṁ
03.009.02d | yád dūré sánn ihā́bhavaḥ

03.009.03a | áti tr̥ṣṭáṁ vavakṣitha
03.009.03b | áthaivá sumánā asi
03.009.03c | prá-prānyé yánti pári anyá āsate
03.009.03d | yéṣāṁ sakhyé ási śritáḥ

03.009.04a | īyivā́ṁsam áti srídhaḥ
03.009.04b | śáśvatīr áti saścátaḥ
03.009.04c | ánv īm avindan nicirā́so adrúho
03.009.04d | apsú siṁhám iva śritám

03.009.05a | sasr̥vā́ṁsam iva tmánā
03.009.05b | agním itthā́ tiróhitam
03.009.05c | aínaṁ nayan mātaríśvā parāváto
03.009.05d | devébhyo mathitám pári

03.009.06a | táṁ tvā mártā agr̥bhṇata
03.009.06b | devébhyo havyavāhana
03.009.06c | víśvān yád yajñā́m̐ abhipā́si mānuṣa
03.009.06d | táva krátvā yaviṣṭhiya

03.009.07a | tád bhadráṁ táva daṁsánā
03.009.07b | pā́kāya cic chadayati
03.009.07c | tuvā́ṁ yád agne paśávaḥ samā́sate
03.009.07d | sámiddham apiśarvaré

03.009.08a | ā́ juhotā suadhvaráṁ
03.009.08b | śīrám pavākáśociṣam+
03.009.08c | āśúṁ dūtám ajirám pratnám ī́ḍiyaṁ
03.009.08d | śruṣṭī́ deváṁ saparyata

03.009.09a | trī́ṇi śatā́ trī́ sahásrāṇi agníṁ
03.009.09b | triṁśác ca devā́ náva cāsaparyan
03.009.09c | aúkṣan ghr̥taír ástr̥ṇan barhír asmā
03.009.09d | ā́d íd dhótāraṁ ní asādayanta

03.010.01a | tuvā́m agne manīṣíṇaḥ
03.010.01b | samrā́jaṁ carṣaṇīnáam
03.010.01c | devám mártāsa indhate sám adhvaré

03.010.02a | tuvā́ṁ yajñéṣu r̥tvíjam
03.010.02b | ágne hótāram īḷate
03.010.02c | gopā́ r̥tásya dīdihi suvé dáme

03.010.03a | sá ghā yás te dádāśati
03.010.03b | samídhā jātávedase
03.010.03c | só agne dhatte suvī́ryaṁ sá puṣyati

03.010.04a | sá ketúr adhvarā́ṇaam
03.010.04b | agnír devébhir ā́ gamat
03.010.04c | añjānáḥ saptá hótr̥bhir havíṣmate

03.010.05a | prá hótre pūrviyáṁ váco
03.010.05b | agnáye bharatā br̥hát
03.010.05c | vipā́ṁ jyótīṁṣi bíbhrate ná vedháse

03.010.06a | agníṁ vardhantu no gíro
03.010.06b | yáto jā́yata ukthíyaḥ
03.010.06c | mahé vā́jāya dráviṇāya darśatáḥ

03.010.07a | ágne yájiṣṭho adhvaré
03.010.07b | devā́n devayaté yaja
03.010.07c | hótā mandró ví rājasi áti srídhaḥ

03.010.08a | sá naḥ pavāka+ dīdihi
03.010.08b | dyumád asmé suvī́riyam
03.010.08c | bhávā stotŕ̥bhyo ántamaḥ suastáye

03.010.09a | táṁ tvā víprā vipanyávo
03.010.09b | jāgr̥vā́ṁsaḥ sám indhate
03.010.09c | havyavā́ham ámartiyaṁ sahovŕ̥dham

03.011.01a | agnír hótā puróhito
03.011.01b | adhvarásya vícarṣaṇiḥ
03.011.01c | sá veda yajñám ānuṣák

03.011.02a | sá havyavā́ḷ ámartiya
03.011.02b | uśíg dūtáś cánohitaḥ
03.011.02c | agnír dhiyā́ sám r̥ṇvati

03.011.03a | agnír dhiyā́ sá cetati
03.011.03b | ketúr yajñásya pūrviyáḥ
03.011.03c | árthaṁ hí asya taráṇi

03.011.04a | agníṁ sūnúṁ sánaśrutaṁ
03.011.04b | sáhaso jātávedasam
03.011.04c | váhniṁ devā́ akr̥ṇvata

03.011.05a | ádābhiyaḥ puraetā́
03.011.05b | viśā́m agnír mā́nuṣīṇām
03.011.05c | tū́rṇī ráthaḥ sádā návaḥ

03.011.06a | sāhvā́n víśvā abhiyújaḥ
03.011.06b | krátur devā́nām ámr̥ktaḥ
03.011.06c | agnís tuvíśravastamaḥ

03.011.07a | abhí práyāṁsi vā́hasā
03.011.07b | dāśvā́m̐ aśnoti mártiyaḥ
03.011.07c | kṣáyam pavākáśociṣaḥ+

03.011.08a | pári víśvāni súdhitā
03.011.08b | agnér aśyāma mánmabhiḥ
03.011.08c | víprāso jātávedasaḥ

03.011.09a | ágne víśvāni vā́riyā
03.011.09b | vā́jeṣu saniṣāmahe
03.011.09c | tuvé devā́sa érire

03.012.01a | índrāgnī ā́ gataṁ sutáṁ
03.012.01b | gīrbhír nábho váreṇiyam
03.012.01c | asyá pātaṁ dhiyéṣitā́

03.012.02a | índrāgnī jaritúḥ sácā
03.012.02b | yajñó jigāti cétanaḥ
03.012.02c | ayā́ pātam imáṁ sutám

03.012.03a | índram agníṁ kavichádā
03.012.03b | yajñásya jūtiyā́ vr̥ṇe
03.012.03c | tā́ sómasyehá tr̥mpatām

03.012.04a | tośā́ vr̥traháṇā huve
03.012.04b | sajítvānā́parājitā
03.012.04c | indrāgnī́ vājasā́tamā

03.012.05a | prá vām arcanti ukthíno
03.012.05b | nīthāvído jaritā́raḥ
03.012.05c | índrāgnī íṣa ā́ vr̥ṇe

03.012.06a | índrāgnī navatím púro
03.012.06b | dāsápatnīr adhūnutam
03.012.06c | sākám ékena kármaṇā

03.012.07a | índrāgnī ápasas pári
03.012.07b | úpa prá yanti dhītáyaḥ
03.012.07c | r̥tásya pathíyā ánu

03.012.08a | índrāgnī taviṣā́ṇi vāṁ
03.012.08b | sadhásthāni práyāṁsi ca
03.012.08c | yuvór aptū́riyaṁ hitám

03.012.09a | índrāgnī rocanā́ diváḥ
03.012.09b | pári vā́jeṣu bhūṣathaḥ
03.012.09c | tád vāṁ ceti prá vīríyam

03.013.01a | prá vo devā́ya agnáye
03.013.01b | bárhiṣṭham arca asmai
03.013.01c | gámad devébhir ā́ sá no
03.013.01d | yájiṣṭho barhír ā́ sadat

03.013.02a | r̥tā́vā yásya ródasī
03.013.02b | dákṣaṁ sácanta ūtáyaḥ
03.013.02c | havíṣmantas tám īḷate
03.013.02d | táṁ saniṣyánto ávase

03.013.03a | sá yantā́ vípra eṣaaṁ
03.013.03b | sá yajñā́nām áthā hí ṣáḥ
03.013.03c | agníṁ táṁ vo duvasyata
03.013.03d | dā́tā yó vánitā maghám

03.013.04a | sá naḥ śármāṇi vītáye
03.013.04b | agnír yachatu śáṁtamā
03.013.04c | yáto naḥ pruṣṇávad vásu
03.013.04d | diví kṣitíbhyo apsú ā́

03.013.05a | dīdivā́ṁsam ápūrviyaṁ
03.013.05b | vásvībhir asya dhītíbhiḥ
03.013.05c | ŕ̥kvāṇo agním indhate
03.013.05d | hótāraṁ viśpátiṁ viśā́m

03.013.06a | utá no bráhmann aviṣa
03.013.06b | ukthéṣu devahū́tamaḥ
03.013.06c | śáṁ naḥ śocā marúdvr̥dho
03.013.06d | ágne sahasrasā́tamaḥ

03.013.07a | nū́ no rāsva sahásravat
03.013.07b | tokávat puṣṭimád vásu
03.013.07c | dyumád agne suvī́riyaṁ
03.013.07d | várṣiṣṭham ánupakṣitam

03.014.01a | ā́ hótā mandró vidáthāni asthāt
03.014.01b | satyó yájvā kavítamaḥ sá vedhā́ḥ
03.014.01c | vidyúdrathaḥ sáhasas putró agníḥ
03.014.01d | śocíṣkeśaḥ pr̥thivyā́m pā́jo aśret

03.014.02a | áyāmi te náma~uktiṁ juṣasva
03.014.02b | ŕ̥tāvas túbhya@ cétate sahasvaḥ
03.014.02c | vidvā́m̐ ā́ vakṣi vidúṣo ní ṣatsi
03.014.02d | mádhya ā́ barhír ūtáye yajatra

03.014.03a | drávatāṁ ta uṣásā vājáyantī
03.014.03b | ágne vā́tasya pathíyābhir ácha
03.014.03c | yát sīm añjánti pūrviyáṁ havírbhir
03.014.03d | ā́ vandhúreva tasthatur duroṇé

03.014.04a | mitráś ca túbhyaṁ váruṇaḥ sahasvo
03.014.04b | ágne víśve marútaḥ sumnám arcan
03.014.04c | yác chocíṣā sahasas putra tíṣṭhā
03.014.04d | abhí kṣitī́ḥ pratháyan sū́riyo nr̥ŕ̥n

03.014.05a | vayáṁ te adyá rarimā́ hí kā́mam
03.014.05b | uttānáhastā námasopasádya
03.014.05c | yájiṣṭhena mánasā yakṣi devā́n
03.014.05d | ásredhatā mánmanā vípro agne

03.014.06a | tuvád dhí putra sahaso ví pūrvī́r
03.014.06b | devásya yánti ūtáyo ví vā́jāḥ
03.014.06c | tuváṁ dehi sahasríṇaṁ rayíṁ no
03.014.06d | adroghéṇa vácasā satyám agne

03.014.07a | túbhyaṁ dakṣa kavikrato yā́nīmā́
03.014.07b | déva mártāso adhvaré ákarma
03.014.07c | tuváṁ víśvasya suráthasya bodhi
03.014.07d | sárvaṁ tád agne amr̥ta svadehá

03.015.01a | ví pā́jasā pr̥thúnā śóśucāno
03.015.01b | bā́dhasva dviṣó rakṣáso ámīvāḥ
03.015.01c | suśármaṇo br̥hatáḥ śármaṇi syām
03.015.01d | agnér aháṁ suhávasya práṇītau

03.015.02a | tuváṁ no asyā́ uṣáso víuṣṭau
03.015.02b | tuváṁ sū́ra údite bodhi gopā́ḥ
03.015.02c | jánmeva nítyaṁ tánayaṁ juṣasva
03.015.02d | stómam me agne tanúvā sujāta

03.015.03a | tuváṁ nr̥cákṣā vr̥ṣabhā́nu pūrvī́ḥ
03.015.03b | kr̥ṣṇā́su agne aruṣó ví bhāhi
03.015.03c | váso néṣi ca párṣi cā́ti áṁhaḥ
03.015.03d | kr̥dhī́ no rāyá uśíjo yaviṣṭha

03.015.04a | áṣāḷho agne vr̥ṣabhó didīhi
03.015.04b | púro víśvāḥ saúbhagā saṁjigīvā́n
03.015.04c | yajñásya netā́ prathamásya pāyór
03.015.04d | jā́tavedo br̥hatáḥ supraṇīte

03.015.05a | áchidrā śárma jaritaḥ purū́ṇi
03.015.05b | devā́m̐ áchā dī́diyānaḥ sumedhā́ḥ
03.015.05c | rátho ná sásnir abhí vakṣi vā́jam
03.015.05d | ágne tuváṁ ródasī naḥ suméke

03.015.06a | prá pīpaya vr̥ṣabha jínva vā́jān
03.015.06b | ágne tuváṁ ródasī naḥ sudóghe
03.015.06c | devébhir deva surúcā rucānó
03.015.06d | mā́ no mártasya durmatíḥ pári ṣṭhāt

03.015.07a | íḷām agne purudáṁsaṁ saníṁ góḥ
03.015.07b | śaśvattamáṁ hávamānāya sādha
03.015.07c | siyā́n naḥ sūnús tánayo vijā́vā
03.015.07d | ágne sā́ te sumatír bhūtu asmé

03.016.01a | ayám agníḥ suvī́ryasya
03.016.01b | ī́śe maháḥ saúbhagasya
03.016.01c | rāyá īśe suapatyásya gómata
03.016.01d | ī́śe vr̥traháthānaam

03.016.02a | imáṁ naro marutaḥ saścatā vŕ̥dhaṁ
03.016.02b | yásmin rā́yaḥ śévr̥dhāsaḥ
03.016.02c | abhí yé sánti pŕ̥tanāsu dūḍhíyo
03.016.02d | viśvā́hā śátrum ādabhúḥ

03.016.03a | sá tváṁ no rāyáḥ śiśīhi
03.016.03b | mī́ḍhvo agne suvī́ryasya
03.016.03c | túvidyumna várṣiṣṭhasya prajā́vato
03.016.03d | anamīvásya śuṣmíṇaḥ

03.016.04a | cákrir yó víśvā bhúvanābhí sāsahíś
03.016.04b | cákrir devéṣu ā́ dúvaḥ
03.016.04c | ā́ devéṣu yátata ā́ suvī́riya
03.016.04d | ā́ śáṁsa utá nr̥r̥ṇáam+

03.016.05a | mā́ no agne ámataye
03.016.05b | mā́vī́ratāyai rīradhaḥ
03.016.05c | mā́gótāyai sahasas putra mā́ nide
03.016.05d | ápa dvéṣāṁsi ā́ kr̥dhi

03.016.06a | śagdhí vā́jasya subhaga prajā́vato
03.016.06b | ágne br̥ható adhvaré
03.016.06c | sáṁ rāyā́ bhū́yasā sr̥ja mayobhúnā
03.016.06d | túvidyumna yáśasvatā

03.017.01a | samidhyámānaḥ prathamā́nu dhármā
03.017.01b | sám aktúbhir ajyate viśvávāraḥ
03.017.01c | śocíṣkeśo ghr̥tánirṇik pavākáḥ+
03.017.01d | suyajñó agnír yajáthāya devā́n

03.017.02a | yáthā́yajo hotrám agne pr̥thivyā́
03.017.02b | yáthā divó jātavedaś cikitvā́n
03.017.02c | evā́néna havíṣā yakṣi devā́n
03.017.02d | manuṣvád yajñám prá tiremám adyá

03.017.03a | trī́ṇi ā́yūṁṣi táva jātavedas
03.017.03b | tisrá ājā́nīr uṣásas te agne
03.017.03c | tā́bhir devā́nām ávo yakṣi vidvā́n
03.017.03d | áthā bhava yájamānāya śáṁ yóḥ

03.017.04a | agníṁ sudītíṁ sudŕ̥śaṁ gr̥ṇánto
03.017.04b | namasyā́mas tvéḍiyaṁ jātavedaḥ
03.017.04c | tuvā́ṁ dūtám aratíṁ havyavā́haṁ
03.017.04d | devā́ akr̥ṇvann amŕ̥tasya nā́bhim

03.017.05a | yás tvád dhótā pū́rvo agne yájīyān
03.017.05b | dvitā́ ca sáttā svadháyā ca śambhúḥ
03.017.05c | tásyā́nu dhárma prá yajā cikitvo
03.017.05d | átha no dhā adhvaráṁ devávītau

03.018.01a | bhávā no agne sumánā úpetau
03.018.01b | sákheva sákhye pitáreva sādhúḥ
03.018.01c | purudrúho hí kṣitáyo jánānām
03.018.01d | práti pratīcī́r dahatād árātīḥ

03.018.02a | tápo ṣú agne ántarām̐ amítrān
03.018.02b | tápā śáṁsam áraruṣaḥ párasya
03.018.02c | tápo vaso cikitānó acíttān
03.018.02d | ví te tiṣṭhantām ajárā ayā́saḥ

03.018.03a | idhménāgna ichámāno ghr̥téna
03.018.03b | juhómi havyáṁ tárase bálāya
03.018.03c | yā́vad ī́śe bráhmaṇā vándamāna
03.018.03d | imā́ṁ dhíyaṁ śataséyāya devī́m

03.018.04a | úc chocíṣā sahasas putra stutó
03.018.04b | br̥hád váyaḥ śaśamānéṣu dhehi
03.018.04c | revád agne viśvā́mitreṣu śáṁ yór
03.018.04d | marmr̥jmā́ te tanúvam bhū́ri kŕ̥tvaḥ

03.018.05a | kr̥dhí rátnaṁ susanitar dhánānāṁ
03.018.05b | sá ghéd agne bhavasi yát sámiddhaḥ
03.018.05c | stotúr duroṇé subhágasya revát
03.018.05d | sr̥prā́ karásnā dadhiṣe vápūṁṣi

03.019.01a | agníṁ hótāram prá vr̥ṇe miyédhe
03.019.01b | gŕ̥tsaṁ kavíṁ viśvavídam ámūram
03.019.01c | sá no yakṣad devátātā yájīyān
03.019.01d | rāyé vā́jāya vanate maghā́ni

03.019.02a | prá te agne havíṣmatīm iyarmi
03.019.02b | áchā sudyumnā́ṁ rātínīṁ ghr̥tā́cīm
03.019.02c | pradakṣiṇíd devátātim urāṇáḥ
03.019.02d | sáṁ rātíbhir vásubhir yajñám aśret

03.019.03a | sá téjīyasā mánasā tuvóta
03.019.03b | utá śikṣa suapatyásya śikṣóḥ
03.019.03c | ágne rāyó nŕ̥tamasya prábhūtau
03.019.03d | bhūyā́ma te suṣṭutáyaś ca vásvaḥ

03.019.04a | bhū́rīṇi hí tvé dadhiré ánīkā
03.019.04b | ágne devásya yájyavo jánāsaḥ
03.019.04c | sá ā́ vaha devátātiṁ yaviṣṭha
03.019.04d | śárdho yád adyá diviyáṁ yájāsi

03.019.05a | yát tvā hótāram anájan miyédhe
03.019.05b | niṣādáyanto yajáthāya devā́ḥ
03.019.05c | sá tváṁ no agne avitéhá bodhi
03.019.05d | ádhi śrávāṁsi dhehi nas tanū́ṣu

03.020.01a | agním uṣásam aśvínā dadhikrā́ṁ
03.020.01b | víuṣṭiṣu havate váhnir ukthaíḥ
03.020.01c | sujyótiṣo naḥ śr̥ṇuvantu devā́ḥ
03.020.01d | sajóṣaso adhvaráṁ vāvaśānā́ḥ

03.020.02a | ágne trī́ te vā́jinā trī́ ṣadhásthā
03.020.02b | tisrás te jihvā́ r̥tajāta pūrvī́ḥ
03.020.02c | tisrá u te tanúvo devávātās
03.020.02d | tā́bhir naḥ pāhi gíro áprayuchan

03.020.03a | ágne bhū́rīṇi táva jātavedo
03.020.03b | déva svadhāvo amŕ̥tasya nā́ma
03.020.03c | yā́ś ca māyā́ māyínāṁ viśvaminva
03.020.03d | tuvé pūrvī́ḥ saṁdadhúḥ pr̥ṣṭabandho

03.020.04a | agnír netā́ bhága iva kṣitīnā́ṁ
03.020.04b | daívīnāṁ devá r̥tupā́ r̥tā́vā
03.020.04c | sá vr̥trahā́ sanáyo viśvávedāḥ
03.020.04d | párṣad víśvā́ti duritā́ gr̥ṇántam

03.020.05a | dadhikrā́m agním uṣásaṁ ca devī́m
03.020.05b | bŕ̥haspátiṁ savitā́raṁ ca devám
03.020.05c | aśvínā mitrā́váruṇā bhágaṁ ca
03.020.05d | vásūn rudrā́m̐ ādityā́m̐ ihá huve

03.021.01a | imáṁ no yajñám amŕ̥teṣu dhehi
03.021.01b | imā́ havyā́ jātavedo juṣasva
03.021.01c | stokā́nām agne médaso ghr̥tásya
03.021.01d | hótaḥ prā́śāna prathamó niṣádya

03.021.02a | ghr̥távantaḥ pavāka+ te
03.021.02b | stokā́ ścotanti médasaḥ
03.021.02c | svádharman devávītaye
03.021.02d | śréṣṭhaṁ no dhehi vā́riyam

03.021.03a | túbhyaṁ stokā́ ghr̥taścúto
03.021.03b | ágne víprāya santiya
03.021.03c | ŕ̥ṣiḥ śréṣṭhaḥ sám idhyase
03.021.03d | yajñásya prāvitā́ bhava

03.021.04a | túbhyaṁ ścotanti adhrigo śacīva
03.021.04b | stokā́so agne médaso ghr̥tásya
03.021.04c | kaviśastó br̥hatā́ bhānúnā́gā
03.021.04d | havyā́ juṣasva medhira

03.021.05a | ójiṣṭhaṁ te madhyató méda údbhr̥tam
03.021.05b | prá te vayáṁ dadāmahe
03.021.05c | ścótanti te vaso stokā́ ádhi tvací
03.021.05d | práti tā́n devaśó vihi

03.022.01a | ayáṁ só agnír yásmin sómam índraḥ
03.022.01b | sutáṁ dadhé jaṭháre vāvaśānáḥ
03.022.01c | sahasríṇaṁ vā́jam átyaṁ ná sáptiṁ
03.022.01d | sasavā́n sán stūyase jātavedaḥ

03.022.02a | ágne yát te diví várcaḥ pr̥thivyā́ṁ
03.022.02b | yád óṣadhīṣu apsú ā́ yajatra
03.022.02c | yénāntárikṣam urú ātatántha
03.022.02d | tveṣáḥ sá bhānúr arṇavó nr̥cákṣāḥ

03.022.03a | ágne divó árṇam áchā jigāsi
03.022.03b | áchā devā́m̐ ūciṣe dhíṣṇiyā yé
03.022.03c | yā́ rocané parástāt sū́riyasya
03.022.03d | yā́ś cāvástād upatíṣṭhanta ā́paḥ

03.022.04a | purīṣíyāso agnáyaḥ
03.022.04b | prāvaṇébhiḥ sajóṣasaḥ
03.022.04c | juṣántāṁ yajñám adrúho
03.022.04d | anamīvā́ íṣo mahī́ḥ

03.022.05a | íḷām agne purudáṁsaṁ saníṁ góḥ
03.022.05b | śaśvattamáṁ hávamānāya sādha
03.022.05c | siyā́n naḥ sūnús tánayo vijā́vā
03.022.05d | ágne sā́ te sumatír bhūtu asmé

03.023.01a | nírmathitaḥ súdhita ā́ sadhásthe
03.023.01b | yúvā kavír adhvarásya praṇetā́
03.023.01c | jū́ryatsu agnír ajáro váneṣu
03.023.01d | átrā dadhe amŕ̥taṁ jātávedāḥ

03.023.02a | ámanthiṣṭām bhā́ratā revád agníṁ
03.023.02b | deváśravā devávātaḥ sudákṣam
03.023.02c | ágne ví paśya br̥hatā́bhí rāyā́
03.023.02d | iṣā́ṁ no netā́ bhavatād ánu dyū́n

03.023.03a | dáśa kṣípaḥ pūrviyáṁ sīm ajījanan
03.023.03b | sújātam mātŕ̥ṣu priyám
03.023.03c | agníṁ stuhi daivavātáṁ devaśravo
03.023.03d | yó jánānām ásad vaśī́

03.023.04a | ní tvā dadhe ̀ vára ā́ pr̥thivyā́
03.023.04b | íḷāyās padé sudinatvé áhnām
03.023.04c | dr̥ṣádvatyām mā́nuṣa āpayā́yāṁ
03.023.04d | sárasvatyāṁ revád agne didīhi

03.023.05a | íḷām agne purudáṁsaṁ saníṁ góḥ
03.023.05b | śaśvattamáṁ hávamānāya sādha
03.023.05c | siyā́n naḥ sūnús tánayo vijā́vā
03.023.05d | ágne sā́ te sumatír bhūtu asmé

03.024.01a | ágne sáhasva pŕ̥tanā
03.024.01b | abhímātīr ápāsiya
03.024.01c | duṣṭáras tárann árātīr
03.024.01d | várco dhā yajñávāhase

03.024.02a | ágna iḷā́ sám idhyase
03.024.02b | vītíhotro ámartiyaḥ
03.024.02c | juṣásva sū́ no adhvarám

03.024.03a | ágne dyumnéna jāgr̥ve
03.024.03b | sáhasaḥ sūnav āhuta
03.024.03c | édám barhíḥ sado máma

03.024.04a | ágne víśvebhir agníbhir
03.024.04b | devébhir mahayā gíraḥ
03.024.04c | yajñéṣu yá u cāyávaḥ

03.024.05a | ágne dā́ dāśúṣe rayíṁ
03.024.05b | vīrávantam párīṇasam
03.024.05c | śiśīhí naḥ sūnumátaḥ

03.025.01a | ágne diváḥ sūnúr asi prácetās
03.025.01b | tánā pr̥thivyā́ utá viśvávedāḥ
03.025.01c | ŕ̥dhag devā́m̐ ihá yajā cikitvaḥ

03.025.02a | agníḥ sanoti vīríyāṇi vidvā́n
03.025.02b | sanóti vā́jam amŕ̥tāya bhū́ṣan
03.025.02c | sá no devā́m̐ éhá vahā purukṣo

03.025.03a | agnír dyā́vāpr̥thivī́ viśvájanye
03.025.03b | ā́ bhāti devī́ amŕ̥the ámūraḥ
03.025.03c | kṣáyan vā́jaiḥ puruścandró námobhiḥ

03.025.04a | ágna índraś ca dāśúṣo duroṇé
03.025.04b | sutā́vato yajñám ihópa yātam
03.025.04c | ámardhantā somapéyāya devā

03.025.05a | ágne apā́ṁ sám idhyase duroṇé
03.025.05b | nítyaḥ sūno sahaso jātavedaḥ
03.025.05c | sadhásthāni maháyamāna ūtī́

03.026.01a | vaiśvānarám mánasāgníṁ nicā́yiyā
03.026.01b | havíṣmanto anuṣatyáṁ suvarvídam
03.026.01c | sudā́nuṁ deváṁ rathiráṁ vasūyávo
03.026.01d | gīrbhī́ raṇváṁ kuśikā́so havāmahe

03.026.02a | táṁ śubhrám agním ávase havāmahe
03.026.02b | vaiśvānarám mātaríśvānam ukthíyam
03.026.02c | bŕ̥haspátim mánuṣo devátātaye
03.026.02d | vípraṁ śrótāram átithiṁ raghuṣyádam

03.026.03a | áśvo ná krándañ jánibhiḥ sám idhyate
03.026.03b | vaiśvānaráḥ kuśikébhir yugé-yuge
03.026.03c | sá no agníḥ suvī́riyaṁ suáśviyaṁ
03.026.03d | dádhātu rátnam amŕ̥teṣu jā́gr̥viḥ

03.026.04a | prá yantu vā́jās táviṣībhir agnáyaḥ
03.026.04b | śubhé sámmiślāḥ pŕ̥ṣatīr ayukṣata
03.026.04c | br̥hadúkṣo marúto viśvávedasaḥ
03.026.04d | prá vepayanti párvatām̐ ádābhiyāḥ

03.026.05a | agniśríyo marúto viśvákr̥ṣṭaya
03.026.05b | ā́ tveṣám ugrám áva īmahe vayám
03.026.05c | té svāníno rudríyā varṣánirṇijaḥ
03.026.05d | siṁhā́ ná heṣákratavaḥ sudā́navaḥ

03.026.06a | vrā́taṁ-vrātaṁ gaṇáṁ-gaṇaṁ suśastíbhir
03.026.06b | agnér bhā́mam marútām ója īmahe
03.026.06c | pŕ̥ṣadaśvāso anavabhrárādhaso
03.026.06d | gántāro yajñáṁ vidátheṣu dhī́rāḥ

03.026.07a | agnír asmi jánmanā jātávedā
03.026.07b | ghr̥tám me cákṣur amŕ̥tam ma āsán
03.026.07c | arkás tridhā́tū rájaso vimā́no
03.026.07d | ájasro gharmó havír asmi nā́ma

03.026.08a | tribhíḥ pavítrair ápupod dhí arkáṁ
03.026.08b | hr̥dā́ matíṁ jyótir ánu prajānán
03.026.08c | várṣiṣṭhaṁ rátnam akr̥ta svadhā́bhir
03.026.08d | ā́d íd dyā́vāpr̥thivī́ páry apaśyat

03.026.09a | śatádhāram útsam ákṣīyamāṇaṁ
03.026.09b | vipaścítam pitáraṁ váktuvānām
03.026.09c | meḷím mádantam pitarór+ upásthe
03.026.09d | táṁ rodasī pipr̥taṁ satyavā́cam

03.027.01a | prá vo vā́jā abhídyavo
03.027.01b | havíṣmanto ghr̥tā́ciyā
03.027.01c | devā́ñ jigāti sumnayúḥ

03.027.02a | ī́ḷe agníṁ vipaścítaṁ
03.027.02b | girā́ yajñásya sā́dhanam
03.027.02c | śruṣṭīvā́naṁ dhitā́vānam

03.027.03a | ágne śakéma te vayáṁ
03.027.03b | yámaṁ devásya vājínaḥ
03.027.03c | áti dvéṣāṁsi tarema

03.027.04a | samidhyámāno adhvaré
03.027.04b | agníḥ pavāká+ ī́ḍiyaḥ
03.027.04c | śocíṣkeśas tám īmahe

03.027.05a | pr̥thupā́jā ámartiyo
03.027.05b | ghr̥tánirṇik súāhutaḥ
03.027.05c | agnír yajñásya havyavā́ṭ

03.027.06a | táṁ sabā́dho yatásruca
03.027.06b | itthā́ dhiyā́ yajñávantaḥ
03.027.06c | ā́ cakrur agním ūtáye

03.027.07a | hótā devó ámartiyaḥ
03.027.07b | purástād eti māyáyā
03.027.07c | vidáthāni pracodáyan

03.027.08a | vājī́ vā́jeṣu dhīyate
03.027.08b | adhvaréṣu prá ṇīyate
03.027.08c | vípro yajñásya sā́dhanaḥ

03.027.09a | dhiyā́ cakre váreṇiyo
03.027.09b | bhūtā́nāṁ gárbham ā́ dadhe
03.027.09c | dákṣasya pitáraṁ tánā

03.027.10a | ní tvā dadhe váreṇiyaṁ
03.027.10b | dákṣasyeḷā́ sahaskr̥ta
03.027.10c | ágne sudītím uśíjam

03.027.11a | agníṁ yantúram aptúram
03.027.11b | r̥tásya yóge vanúṣaḥ
03.027.11c | víprā vā́jaiḥ sám indhate

03.027.12a | ūrjó nápātam adhvaré
03.027.12b | dīdivā́ṁsam úpa dyávi
03.027.12c | agním īḷe kavíkratum

03.027.13a | īḷéniyo namasíyas
03.027.13b | tirás támāṁsi darśatáḥ
03.027.13c | sám agnír idhyate vŕ̥ṣā

03.027.14a | vŕ̥ṣo agníḥ sám idhyate
03.027.14b | áśvo ná devavā́hanaḥ
03.027.14c | táṁ havíṣmanta īḷate

03.027.15a | vŕ̥ṣaṇaṁ tvā vayáṁ vr̥ṣan
03.027.15b | vŕ̥ṣaṇaḥ sám idhīmahi
03.027.15c | ágne dī́diyatam br̥hát

03.028.01a | ágne juṣásva no havíḥ
03.028.01b | puroḷā́śaṁ jātavedaḥ
03.028.01c | prātaḥsāvé dhiyāvaso

03.028.02a | puroḷā́ agne pacatás
03.028.02b | túbhyaṁ vā ghā páriṣkr̥taḥ
03.028.02c | táṁ juṣasva yaviṣṭhiya

03.028.03a | ágne vīhí puroḷā́śam
03.028.03b | ā́hutaṁ tiróahniyam
03.028.03c | sáhasaḥ sūnúr asi adhvaré hitáḥ

03.028.04a | mā́dhyaṁdine sávane jātavedaḥ
03.028.04b | puroḷā́śam ihá kave juṣasva
03.028.04c | ágne yahvásya táva bhāgadhéyaṁ
03.028.04d | ná prá minanti vidátheṣu dhī́rāḥ

03.028.05a | ágne tr̥tī́ye sávane hí kā́niṣaḥ
03.028.05b | puroḷā́śaṁ sahasaḥ sūnav ā́hutam
03.028.05c | áthā devéṣu adhvaráṁ vipanyáyā
03.028.05d | dhā́ rátnavantam amŕ̥teṣu jā́gr̥vim

03.028.06a | ágne vr̥dhāná ā́hutim
03.028.06b | puroḷā́śaṁ jātavedaḥ
03.028.06c | juṣásva tiróahniyam

03.029.01a | ástīdám adhimánthanam
03.029.01b | ásti prajánanaṁ kr̥tám
03.029.01c | etā́ṁ viśpátnīm ā́ bhara
03.029.01d | agním manthāma pūrváthā

03.029.02a | aráṇiyor níhito jātávedā
03.029.02b | gárbha iva súdhito garbhíṇīṣu
03.029.02c | divé-diva ī́ḍiyo jāgr̥vádbhir
03.029.02d | havíṣmadbhir manuṣíyebhir agníḥ

03.029.03a | uttānā́yām áva bharā cikitvā́n
03.029.03b | sadyáḥ právītā vŕ̥ṣaṇaṁ jajāna
03.029.03c | aruṣástūpo rúśad asya pā́ja
03.029.03d | íḷāyās putró vayúne 'janiṣṭa

03.029.04a | íḷāyās tvā padé vayáṁ
03.029.04b | nā́bhā pr̥thiviyā́ ádhi
03.029.04c | jā́tavedo ní dhīmahi
03.029.04d | ágne havyā́ya vóḷhave

03.029.05a | mánthatā naraḥ kavím ádvayantam
03.029.05b | prácetasam amŕ̥taṁ suprátīkam
03.029.05c | yajñásya ketúm prathamám purástād
03.029.05d | agníṁ naro janayatā suśévam

03.029.06a | yádī mánthanti bāhúbhir ví rocate
03.029.06b | áśvo ná vājī́ aruṣó váneṣu ā́
03.029.06c | citró ná yā́man aśvínor ánivr̥taḥ
03.029.06d | pári vr̥ṇakti áśmanas tŕ̥ṇā dáhan

03.029.07a | jātó agnī́ rocate cékitāno
03.029.07b | vājī́ vípraḥ kaviśastáḥ sudā́nuḥ
03.029.07c | yáṁ devā́sa ī́ḍiyaṁ viśvavídaṁ
03.029.07d | havyavā́ham ádadhur adhvaréṣu

03.029.08a | sī́da hotaḥ svá uloké& cikitvā́n
03.029.08b | sādáyā yajñáṁ sukr̥tásya yónau
03.029.08c | devāvī́r devā́n havíṣā yajāsi
03.029.08d | ágne br̥hád yájamāne váyo dhāḥ

03.029.09a | kr̥ṇóta dhūmáṁ vŕ̥ṣaṇaṁ sakhāyo
03.029.09b | ásredhanta itana vā́jam ácha
03.029.09c | ayám agníḥ pr̥tanāṣā́ṭ suvī́ro
03.029.09d | yéna devā́so ásahanta dásyūn

03.029.10a | ayáṁ te yónir r̥tvíyo
03.029.10b | yáto jātó árocathāḥ
03.029.10c | táṁ jānánn agna ā́ sīda
03.029.10d | áthā no vardhayā gíraḥ

03.029.11a | tánūnápād ucyate gárbha āsuró
03.029.11b | nárāśáṁso bhavati yád vijā́yate
03.029.11c | mātaríśvā yád ámimīta mātári
03.029.11d | vā́tasya sárgo abhavat sárīmaṇi

03.029.12a | sunirmáthā nírmathitaḥ
03.029.12b | sunidhā́ níhitaḥ kavíḥ
03.029.12c | ágne suadhvarā́ kr̥ṇu
03.029.12d | devā́n devayaté yaja

03.029.13a | ájījanann amŕ̥tam mártiyāso
03.029.13b | asremā́ṇaṁ taráṇiṁ vīḷújambham
03.029.13c | dáśa svásāro agrúvaḥ samīcī́ḥ
03.029.13d | púmāṁsaṁ jātám abhí sáṁ rabhante

03.029.14a | prá saptáhotā sanakā́d arocata
03.029.14b | mātúr upásthe yád áśocad ū́dhani
03.029.14c | ná ní miṣati suráṇo divé-dive
03.029.14d | yád ásurasya jaṭhárād ájāyata

03.029.15a | amitrāyúdho marútām iva prayā́ḥ
03.029.15b | prathamajā́ bráhmaṇo víśvam íd viduḥ
03.029.15c | dyumnávad bráhma kuśikā́sa érira
03.029.15d | éka-eko dáme agníṁ sám īdhire

03.029.16a | yád adyá tvā prayatí yajñé asmín
03.029.16b | hótaś cikitvo ávr̥ṇīmahīhá
03.029.16c | dhruvám ayā dhruvám utā́śamiṣṭhāḥ
03.029.16d | prajānán vidvā́m̐ úpa yāhi sómam

03.030.01a | ichánti tvā somiyā́saḥ sákhāyaḥ
03.030.01b | sunvánti sómaṁ dádhati práyāṁsi
03.030.01c | títikṣante abhíśastiṁ jánānām
03.030.01d | índra tvád ā́ káś caná hí praketáḥ

03.030.02a | ná te dūré paramā́ cid rájāṁsi
03.030.02b | ā́ tú prá yāhi harivo háribhyām
03.030.02c | sthirā́ya vŕ̥ṣṇe sávanā kr̥témā́
03.030.02d | yuktā́ grā́vāṇaḥ samidhāné agnaú

03.030.03a | índraḥ suśípro maghávā tárutro
03.030.03b | mahā́vrātas tuvikūrmír ŕ̥ghāvān
03.030.03c | yád ugró dhā́ bādhitó mártiyeṣu
03.030.03d | kúva tyā́ te vr̥ṣabha vīríyāṇi

03.030.04a | tuváṁ hí ṣmā cyāváyann ácyutāni
03.030.04b | éko vr̥trā́ cárasi jíghnamānaḥ
03.030.04c | táva dyā́vāpr̥thivī́ párvatāso
03.030.04d | ánu vratā́ya nímiteva tasthuḥ

03.030.05a | utā́bhaye puruhūta śrávobhir
03.030.05b | éko dr̥r̥ḷhám+ avado vr̥trahā́ sán
03.030.05c | imé cid indra ródasī apāré
03.030.05d | yát saṁgr̥bhṇā́ maghavan kāśír ít te

03.030.06a | prá sū́ ta indra pravátā háribhyām
03.030.06b | prá te vájraḥ pramr̥ṇánn etu śátrūn
03.030.06c | jahí pratīcó anūcáḥ párāco
03.030.06d | víśvaṁ satyáṁ kr̥ṇuhi viṣṭám astu

03.030.07a | yásmai dhā́yur ádadhā mártiyāya
03.030.07b | ábhaktaṁ cid bhajate gehíyaṁ sáḥ
03.030.07c | bhadrā́ ta indra sumatír ghr̥tā́cī
03.030.07d | sahásradānā puruhūta rātíḥ

03.030.08a | sahádānum puruhūta kṣiyántam
03.030.08b | ahastám indra sám piṇak kúṇārum
03.030.08c | abhí vr̥tráṁ várdhamānam píyārum
03.030.08d | apā́dam indra tavásā jaghantha

03.030.09a | ní sāmanā́m iṣirā́m indra bhū́mim
03.030.09b | mahī́m apārā́ṁ sádane sasattha
03.030.09c | ástabhnād dyā́ṁ vr̥ṣabhó antárikṣam
03.030.09d | árṣantu ā́pas tváyehá prásūtāḥ

03.030.10a | alātr̥ṇó valá indra vrajó góḥ
03.030.10b | purā́ hántor bháyamāno ví āra
03.030.10c | sugā́n pathó akr̥ṇon niráje gā́ḥ
03.030.10d | prā́van vā́ṇīḥ puruhūtáṁ dhámantīḥ

03.030.11a | éko duvé vásumatī samīcī́
03.030.11b | índra ā́ paprau pr̥thivī́m utá dyā́m
03.030.11c | utā́ntárikṣād abhí naḥ samīká
03.030.11d | iṣó rathī́ḥ sayújaḥ śūra vā́jān

03.030.12a | díśaḥ sū́ryo ná mināti prádiṣṭā
03.030.12b | divé-dive háriaśvaprasūtāḥ
03.030.12c | sáṁ yád ā́naḷ ádhvana ā́d íd áśvair
03.030.12d | vimócanaṁ kr̥ṇute tát tú asya

03.030.13a | dídr̥kṣanta uṣáso yā́man aktór
03.030.13b | vivásvatyā máhi citrám ánīkam
03.030.13c | víśve jānanti mahinā́ yád ā́gād
03.030.13d | índrasya kárma súkr̥tā purū́ṇi

03.030.14a | máhi jyótir níhitaṁ vakṣáṇāsu
03.030.14b | āmā́ pakváṁ carati bíbhratī gaúḥ
03.030.14c | víśvaṁ svā́dma sámbhr̥tam usríyāyāṁ
03.030.14d | yát sīm índro ádadhād bhójanāya

03.030.15a | índra dŕ̥hya yāmakośā́ abhūvan
03.030.15b | yajñā́ya śikṣa gr̥ṇaté sákhibhyaḥ
03.030.15c | durmāyávo durévā mártiyāso
03.030.15d | niṣaṅgíṇo ripávo hántuvāsaḥ

03.030.16a | sáṁ ghóṣaḥ śr̥ṇve avamaír amítrair
03.030.16b | jahī́ ní eṣu aśániṁ tápiṣṭhām
03.030.16c | vr̥ścém adhástād ví rujā sáhasva
03.030.16d | jahí rákṣo maghavan randháyasva

03.030.17a | úd vr̥ha rákṣaḥ sahámūlam indra
03.030.17b | vr̥ścā́ mádhyam práti ágraṁ śr̥ṇīhi
03.030.17c | ā́ kī́vataḥ salalū́kaṁ cakartha
03.030.17d | brahmadvíṣe tápuṣiṁ hetím asya

03.030.18a | suastáye vājíbhiś ca praṇetaḥ
03.030.18b | sáṁ yán mahī́r íṣa āsátsi pūrvī́ḥ
03.030.18c | rāyó vantā́ro br̥hatáḥ siyāma
03.030.18d | asmé astu bhága indra prajā́vān

03.030.19a | ā́ no bhara bhágam indra dyumántaṁ
03.030.19b | ní te deṣṇásya dhīmahi prareké
03.030.19c | ūrvá iva paprathe kā́mo asmé
03.030.19d | tám ā́ pr̥ṇa vasupate vásūnām

03.030.20a | imáṁ kā́mam mandayā góbhir áśvaiś
03.030.20b | candrávatā rā́dhasā papráthaś ca
03.030.20c | suvaryávo matíbhis túbhya@ víprā
03.030.20d | índrāya vā́haḥ kuśikā́so akran

03.030.21a | ā́ no gotrā́ dardr̥hi gopate gā́ḥ
03.030.21b | sám asmábhyaṁ sanáyo yantu vā́jāḥ
03.030.21c | divákṣā 'si@ vr̥ṣabha satyáśuṣmo
03.030.21d | asmábhyaṁ sú maghavan bodhi godā́ḥ

03.030.22a | śunáṁ huvema maghávānam índram
03.030.22b | asmín bháre nŕ̥tamaṁ vā́jasātau
03.030.22c | śr̥ṇvántam ugrám ūtáye samátsu
03.030.22d | ghnántaṁ vr̥trā́ṇi saṁjítaṁ dhánānām

03.031.01a | śā́sad váhnir duhitúr naptíyaṁ gād
03.031.01b | vidvā́m̐ r̥tásya dī́dhitiṁ saparyán
03.031.01c | pitā́ yátra duhitúḥ sékam r̥ñján
03.031.01d | sáṁ śagmíyena mánasā dadhanvé

03.031.02a | ná jāmáye tā́nuvo rikthám āraik
03.031.02b | cakā́ra gárbhaṁ sanitúr nidhā́nam
03.031.02c | yádī mātáro janáyanta váhnim
03.031.02d | anyáḥ kartā́ sukŕ̥tor anyá r̥ndhán

03.031.03a | agnír jajñe juhúvā réjamāno
03.031.03b | mahás putrā́m̐ aruṣásya prayákṣe
03.031.03c | mahā́n gárbho máhi ā́ jātám eṣām
03.031.03d | mahī́ pravŕ̥d dháriaśvasya yajñaíḥ

03.031.04a | abhí jaítrīr asacanta spr̥dhānám
03.031.04b | máhi jyótis támaso nír ajānan
03.031.04c | táṁ jānatī́ḥ práty úd āyann uṣā́saḥ
03.031.04d | pátir gávām abhavad éka índraḥ

03.031.05a | vīḷaú satī́r abhí dhī́rā atr̥ndan
03.031.05b | prācā́hinvan mánasā saptá víprāḥ
03.031.05c | víśvām avindan pathíyām r̥tásya
03.031.05d | prajānánn ít tā́ námasā́ viveśa

03.031.06a | vidád yádī sarámā rugṇám ádrer
03.031.06b | máhi pā́thaḥ pūrviyáṁ sadhríak kaḥ
03.031.06c | ágraṁ nayat supádi ákṣarāṇām
03.031.06d | áchā rávam prathamā́ jānatī́ gāt

03.031.07a | ágachad u vípratamaḥ sakhīyánn
03.031.07b | ásūdayat sukŕ̥te gárbham ádriḥ
03.031.07c | sasā́na máryo yúvabhir makhasyánn
03.031.07d | áthābhavad áṅgirāḥ sadyó árcan

03.031.08a | satáḥ-sataḥ pratimā́nam purobhū́r
03.031.08b | víśvā veda jánimā hánti śúṣṇam
03.031.08c | prá ṇo diváḥ padavī́r gavyúr árcan
03.031.08d | sákhā sákhīm̐r amuñcan nír avadyā́t

03.031.09a | ní gavyatā́ mánasā sedur arkaíḥ
03.031.09b | kr̥ṇvānā́so amr̥tatvā́ya gātúm
03.031.09c | idáṁ cin nú sádanam bhū́ri eṣāṁ
03.031.09d | yéna mā́sām̐ ásiṣāsann r̥téna

03.031.10a | sampáśyamānā amadann abhí svám
03.031.10b | páyaḥ pratnásya rétaso dúghānāḥ
03.031.10c | ví ródasī atapad ghóṣa eṣāṁ
03.031.10d | jāté niṣṭhā́m ádadhur góṣu vīrā́n

03.031.11a | sá jātébhir vr̥trahā́ séd u havyaír
03.031.11b | úd usríyā asr̥jad índro arkaíḥ
03.031.11c | urūcí asmai ghr̥távad bhárantī
03.031.11d | mádhu svā́dma duduhe jéniyā gaúḥ

03.031.12a | pitré cic cakruḥ sádanaṁ sám asmai
03.031.12b | máhi tvíṣīmat sukŕ̥to ví hí khyán
03.031.12c | viṣkabhnánta skámbhanenā jánitrī
03.031.12d | ā́sīnā ūrdhváṁ rabhasáṁ ví minvan

03.031.13a | mahī́ yádi dhiṣáṇā śiśnáthe dhā́t
03.031.13b | sadyovŕ̥dhaṁ vibhúvaṁ ródasīyoḥ@
03.031.13c | gíro yásminn anavadyā́ḥ samīcī́r
03.031.13d | víśvā índrāya táviṣīr ánuttāḥ

03.031.14a | máhi ā́ te sakhiyáṁ vaśmi śaktī́r
03.031.14b | ā́ vr̥traghné niyúto yanti pūrvī́ḥ
03.031.14c | máhi stotrám áva ā́ganma sūrér
03.031.14d | asmā́kaṁ sú maghavan bodhi gopā́ḥ

03.031.15a | máhi kṣétram purú ścandráṁ vividvā́n
03.031.15b | ā́d ít sákhibhyaś caráthaṁ sám airat
03.031.15c | índro nŕ̥bhir ajanad dī́diyānaḥ
03.031.15d | sākáṁ sū́ryam uṣásaṁ gātúm agním

03.031.16a | apáś cid eṣá vibhúvo dámūnāḥ
03.031.16b | prá sadhrī́cīr asr̥jad viśváścandrāḥ
03.031.16c | mádhvaḥ punānā́ḥ kavíbhiḥ pavítrair
03.031.16d | dyúbhir hinvanti aktúbhir dhánutrīḥ

03.031.17a | ánu kr̥ṣṇé vásudhitī jihāte
03.031.17b | ubhé sū́ryasya maṁhánā yájatre
03.031.17c | pári yát te mahimā́naṁ vr̥jádhyai
03.031.17d | sákhāya indra kā́miyā r̥jipyā́ḥ

03.031.18a | pátir bhava vr̥trahan sūnŕ̥tānāṁ
03.031.18b | girā́ṁ viśvā́yur vr̥ṣabhó vayodhā́ḥ
03.031.18c | ā́ no gahi sakhiyébhiḥ śivébhir
03.031.18d | mahā́n mahī́bhir ūtíbhiḥ saraṇyán

03.031.19a | tám aṅgirasván námasā saparyán
03.031.19b | návyaṁ kr̥ṇomi sányase purājā́m
03.031.19c | drúho ví yāhi bahulā́ ádevīḥ
03.031.19d | súvaś ca no maghavan sātáye dhāḥ

03.031.20a | míhaḥ pavākā́ḥ+ prátatā abhūvan
03.031.20b | suastí naḥ pipr̥hi pārám āsām
03.031.20c | índra tváṁ rathiráḥ pāhi no riṣó
03.031.20d | makṣū́-makṣū kr̥ṇuhi gojíto naḥ

03.031.21a | ádediṣṭa vr̥trahā́ gópatir gā́
03.031.21b | antáḥ kr̥ṣṇā́m̐ aruṣaír dhā́mabhir gāt
03.031.21c | prá sūnŕ̥tā diśámāna r̥téna
03.031.21d | dúraś ca víśvā avr̥ṇod ápa svā́ḥ

03.031.22a | śunáṁ huvema maghávānam índram
03.031.22b | asmín bháre nŕ̥tamaṁ vā́jasātau
03.031.22c | śr̥ṇvántam ugrám ūtáye samátsu
03.031.22d | ghnántaṁ vr̥trā́ṇi saṁjítaṁ dhánānām

03.032.01a | índra sómaṁ somapate píbemám
03.032.01b | mā́dhyaṁdinaṁ sávanaṁ cā́ru yát te
03.032.01c | praprúthyā śípre maghavann r̥jīṣin
03.032.01d | vimúcyā hárī ihá mādayasva

03.032.02a | gávāśiram manthínam indra śukrám
03.032.02b | píbā sómaṁ rarimā́ te mádāya
03.032.02c | brahmakŕ̥tā mā́rutenā gaṇéna
03.032.02d | sajóṣā rudraís tr̥pád ā́ vr̥ṣasva

03.032.03a | yé te śúṣmaṁ yé táviṣīm ávardhann
03.032.03b | árcanta indra marútas ta ójaḥ
03.032.03c | mā́dhyaṁdine sávane vajrahasta
03.032.03d | píbā rudrébhiḥ ságaṇaḥ suśipra

03.032.04a | tá ín nú asya mádhumad vivipra
03.032.04b | índrasya śárdho marúto yá ā́san
03.032.04c | yébhir vr̥trásya iṣitó vivéda
03.032.04d | amarmáṇo mányamānasya márma

03.032.05a | manuṣvád indra sávanaṁ juṣāṇáḥ
03.032.05b | píbā sómaṁ śáśvate vīríyāya
03.032.05c | sá ā́ vavr̥tsva háriaśva yajñaíḥ
03.032.05d | saraṇyúbhir apó árṇā sisarṣi

03.032.06a | tuvám apó yád dha vr̥tráṁ jaghanvā́m̐
03.032.06b | átyām̐ iva prā́sr̥jaḥ sártavā́jaú
03.032.06c | śáyānam indra cáratā vadhéna
03.032.06d | vavrivā́ṁsam pári devī́r ádevam

03.032.07a | yájāma ín námasā vr̥ddhám índram
03.032.07b | br̥hántam r̥ṣvám ajáraṁ yúvānam
03.032.07c | yásya priyé mamátur yajñíyasya
03.032.07d | ná ródasī mahimā́nam mamā́te

03.032.08a | índrasya kárma súkr̥tā purū́ṇi
03.032.08b | vratā́ni devā́ ná minanti víśve
03.032.08c | dādhā́ra yáḥ pr̥thivī́ṁ dyā́m utémā́ṁ
03.032.08d | jajā́na sū́ryam uṣásaṁ sudáṁsāḥ

03.032.09a | ádrogha satyáṁ táva tán mahitváṁ
03.032.09b | sadyó yáj jātó ápibo ha sómam
03.032.09c | ná dyā́va indra tavásas ta ójo
03.032.09d | nā́hā ná mā́sāḥ śarádo varanta

03.032.10a | tuváṁ sadyó apibo jātá indra
03.032.10b | mádāya sómam paramé víoman
03.032.10c | yád dha dyā́vāpr̥thivī́ ā́viveśīr
03.032.10d | áthābhavaḥ pūrviyáḥ kārúdhāyāḥ

03.032.11a | áhann áhim pariśáyānam árṇa
03.032.11b | ojāyámānaṁ tuvijāta távyān
03.032.11c | ná te mahitvám ánu bhūd ádha dyaúr
03.032.11d | yád anyáyā sphigíyā kṣā́m ávasthāḥ

03.032.12a | yajñó hí ta indara+ várdhano bhū́d
03.032.12b | utá priyáḥ sutásomo miyédhaḥ
03.032.12c | yajñéna yajñám ava yajñíyaḥ sán
03.032.12d | yajñás te vájram ahihátya āvat

03.032.13a | yajñénéndram ávasā́ cakre arvā́g
03.032.13b | aínaṁ sumnā́ya návyase vavr̥tyām
03.032.13c | yá stómebhir vāvr̥dhé pūrviyébhir
03.032.13d | yó madhyamébhir utá nū́tanebhiḥ

03.032.14a | vivéṣa yán mā dhiṣáṇā jajā́na
03.032.14b | stávai purā́ pā́riyād índram áhnaḥ
03.032.14c | áṁhaso yátra pīpárad yáthā no
03.032.14d | nāvéva yā́ntam ubháye havante

03.032.15a | ā́pūrṇo asya kaláśaḥ suvā́hā
03.032.15b | sékteva kóśaṁ sisice píbadhyai
03.032.15c | sám u priyā́ ā́vavr̥tran mádāya
03.032.15d | pradakṣiṇíd abhí sómāsa índram

03.032.16a | ná tvā gabhīráḥ puruhūta síndhur
03.032.16b | ná ádrayaḥ pári ṣánto varanta
03.032.16c | itthā́ sákhibhya iṣitó yád indra
03.032.16d | ā́ dr̥r̥ḷháṁ+ cid árujo gávyam ūrvám

03.032.17a | śunáṁ huvema maghávānam índram
03.032.17b | asmín bháre nŕ̥tamaṁ vā́jasātau
03.032.17c | śr̥ṇvántam ugrám ūtáye samátsu
03.032.17d | ghnántaṁ vr̥trā́ṇi saṁjítaṁ dhánānām

03.033.01a | prá párvatānām uśatī́ upásthād
03.033.01b | áśve iva víṣite hā́samāne
03.033.01c | gā́veva śubhré mātárā rihāṇé
03.033.01d | vípāṭ chutudrī́ páyasā javete

03.033.02a | índreṣite prasavám bhíkṣamāṇe
03.033.02b | áchā samudráṁ rathíyeva yāthaḥ
03.033.02c | samārāṇé ūrmíbhiḥ pínvamāne
03.033.02d | anyā́ vām anyā́m ápi eti śubhre

03.033.03a | áchā síndhum mātŕ̥tamām ayāsaṁ
03.033.03b | vípāśam urvī́ṁ subhágām aganma
03.033.03c | vatsám iva mātárā saṁrihāṇé
03.033.03d | samānáṁ yónim ánu saṁcárantī

03.033.04a | enā́ vayám páyasā pínvamānā
03.033.04b | ánu yóniṁ devákr̥taṁ cárantīḥ
03.033.04c | ná vártave prasaváḥ sárgataktaḥ
03.033.04d | kiṁyúr vípro nadíyo johavīti

03.033.05a | rámadhvam me vácase somiyā́ya
03.033.05b | ŕ̥tāvarīr úpa muhūrtám évaiḥ
03.033.05c | prá síndhum áchā br̥hatī́ manīṣā́
03.033.05d | avasyúr ahve kuśikásya sūnúḥ

03.033.06a | índro asmā́m̐ aradad vájrabāhur
03.033.06b | ápāhan vr̥trám paridhíṁ nadī́nām
03.033.06c | devó anayat savitā́ supāṇís
03.033.06d | tásya vayám prasavé yāma urvī́ḥ

03.033.07a | pravā́ciyaṁ śaśvadhā́ vīríyaṁ tád
03.033.07b | índrasya kárma yád áhiṁ vivr̥ścát
03.033.07c | ví vájreṇa pariṣádo jaghāna
03.033.07d | ā́yann ā́po áyanam ichámānāḥ

03.033.08a | etád váco jaritar mā́pi mr̥ṣṭhā
03.033.08b | ā́ yát te ghóṣān úttarā yugā́ni
03.033.08c | ukthéṣu kāro práti no juṣasva
03.033.08d | mā́ no ní kaḥ puruṣatrā́ námas te

03.033.09a | ó ṣú svasāraḥ kāráve śr̥ṇota
03.033.09b | yayaú vo dūrā́d ánasā ráthena
03.033.09c | ní ṣū́ namadhvam bhávatā supārā́
03.033.09d | adhoakṣā́ḥ sindhavaḥ srotiyā́bhiḥ

03.033.10a | ā́ te kāro śr̥ṇavāmā vácāṁsi
03.033.10b | yayā́tha dūrā́d ánasā ráthena
03.033.10c | ní te naṁsai pīpiyānéva yóṣā
03.033.10d | máryāyeva kaníyā śaśvacaí te

03.033.11a | yád aṅgá tvā bharatā́ḥ saṁtáreyur
03.033.11b | gavyán grā́ma iṣitá índrajūtaḥ
03.033.11c | árṣād áha prasaváḥ sárgatakta
03.033.11d | ā́ vo vr̥ṇe sumatíṁ yajñíyānām

03.033.12a | átāriṣur bharatā́ gavyávaḥ sám
03.033.12b | ábhakta vípraḥ sumatíṁ nadī́nām
03.033.12c | prá pinvadhvam iṣáyantīḥ surā́dhā
03.033.12d | ā́ vakṣáṇāḥ pr̥ṇádhvaṁ yātá śī́bham

03.033.13a | úd va ūrmíḥ śámyā hantu
03.033.13b | ā́po yóktrāṇi muñcata
03.033.13c | mā́duṣkr̥tau víenasā
03.033.13d | aghniyaú śū́nam ā́ratām

03.034.01a | índraḥ pūrbhíd ā́tirad dā́sam arkaír
03.034.01b | vidádvasur dáyamāno ví śátrūn
03.034.01c | bráhmajūtas tanúvā vāvr̥dhānó
03.034.01d | bhū́ridātra ā́pr̥ṇad ródasī ubhé

03.034.02a | makhásya te taviṣásya prá jūtím
03.034.02b | íyarmi vā́cam amŕ̥tāya bhū́ṣan
03.034.02c | índra kṣitīnā́m asi mā́nuṣīṇāṁ
03.034.02d | viśā́ṁ daívīnām utá pūrvayā́vā

03.034.03a | índro vr̥trám avr̥ṇoc chárdhanītiḥ
03.034.03b | prá māyínām aminād várpaṇītiḥ
03.034.03c | áhan víaṁsam uśádhag váneṣu
03.034.03d | āvír dhénā akr̥ṇod rāmiyā́ṇām

03.034.04a | índraḥ suvarṣā́ janáyann áhāni
03.034.04b | jigā́yośígbhiḥ pŕ̥tanā abhiṣṭíḥ
03.034.04c | prā́rocayan mánave ketúm áhnām
03.034.04d | ávindaj jyótir br̥haté ráṇāya

03.034.05a | índras tújo barháṇā ā́ viveśa
03.034.05b | nr̥vád dádhāno náriyā purū́ṇi
03.034.05c | ácetayad dhíya imā́ jaritré
03.034.05d | prémáṁ várṇam atirac chukrám āsām

03.034.06a | mahó mahā́ni panayanti asya
03.034.06b | índrasya kárma súkr̥tā purū́ṇi
03.034.06c | vr̥jánena vr̥jinā́n sám pipeṣa
03.034.06d | māyā́bhir dásyūm̐r abhíbhūtiojāḥ

03.034.07a | yudhéndro mahnā́ várivaś cakāra
03.034.07b | devébhiyaḥ sátpatiś carṣaṇiprā́ḥ
03.034.07c | vivásvataḥ sádane asya tā́ni
03.034.07d | víprā ukthébhiḥ kaváyo gr̥ṇanti

03.034.08a | satrāsā́haṁ váreṇiyaṁ sahodā́ṁ
03.034.08b | sasavā́ṁsaṁ súvar apáś ca devī́ḥ
03.034.08c | sasā́na yáḥ pr̥thivī́ṁ dyā́m utémā́m
03.034.08d | índram madanti ánu dhī́raṇāsaḥ

03.034.09a | sasā́nā́tyām̐ utá sū́ryaṁ sasāna
03.034.09b | índraḥ sasāna purubhójasaṁ gā́m
03.034.09c | hiraṇyáyam utá bhógaṁ sasāna
03.034.09d | hatvī́ dásyūn prā́riyaṁ várṇam āvat

03.034.10a | índra óṣadhīr asanod áhāni
03.034.10b | vánaspátīm̐r asanod antárikṣam
03.034.10c | bibhéda valáṁ nunudé vívāco
03.034.10d | áthābhavad damitā́bhíkratūnām

03.034.11a | śunáṁ huvema maghávānam índram
03.034.11b | asmín bháre nŕ̥tamaṁ vā́jasātau
03.034.11c | śr̥ṇvántam ugrám ūtáye samátsu
03.034.11d | ghnántaṁ vr̥trā́ṇi saṁjítaṁ dhánānām

03.035.01a | tíṣṭhā hárī rátha ā́ yujyámānā
03.035.01b | yāhí vāyúr ná niyúto no ácha
03.035.01c | píbāsi ándho abhísr̥ṣṭo asmé
03.035.01d | índra svā́hā rarimā́ te mádāya

03.035.02a | úpājirā́ puruhūtā́ya sáptī
03.035.02b | hárī ráthasya dhūrṣú ā́ yunajmi
03.035.02c | dravád yáthā sámbhr̥taṁ viśvátaś cid
03.035.02d | úpemáṁ yajñám ā́ vahāta índram

03.035.03a | úpo nayasva vŕ̥ṣaṇā tapuṣpā́
03.035.03b | utém ava tváṁ vr̥ṣabha svadhāvaḥ
03.035.03c | grásetām áśvā ví mucehá śóṇā
03.035.03d | divé-dive sadŕ̥śīr addhi dhānā́ḥ

03.035.04a | bráhmaṇā te brahmayújā yunajmi
03.035.04b | hárī sákhāyā sadhamā́da āśū́
03.035.04c | sthiráṁ ráthaṁ sukhám indrādhitíṣṭhan
03.035.04d | prajānán vidvā́m̐ úpa yāhi sómam

03.035.05a | mā́ te hárī vŕ̥ṣaṇā vītápr̥ṣṭhā
03.035.05b | ní rīraman yájamānāso anyé
03.035.05c | atiā́yāhi śáśvato vayáṁ te
03.035.05d | áraṁ sutébhiḥ kr̥ṇavāma sómaiḥ

03.035.06a | távāyáṁ sómas tuvám éhi arvā́ṅ
03.035.06b | chaśvattamáṁ sumánā asyá pāhi
03.035.06c | asmín yajñé barhíṣi ā́ niṣádyā
03.035.06d | dadhiṣvémáṁ jaṭhára índum indra

03.035.07a | stīrṇáṁ te barhíḥ sutá indra sómaḥ
03.035.07b | kr̥tā́ dhānā́ áttave te háribhyām
03.035.07c | tádokase puruśā́kāya vŕ̥ṣṇe
03.035.07d | marútvate túbhyaṁ rātā́ havī́ṁṣi

03.035.08a | imáṁ náraḥ párvatās túbhyam ā́paḥ
03.035.08b | sám indra góbhir mádhumantam akran
03.035.08c | tásyāgátyā sumánā r̥ṣva pāhi
03.035.08d | prajānán vidvā́n pathíyā ánu svā́ḥ

03.035.09a | yā́m̐ ā́bhajo marúta indra sóme
03.035.09b | yé tvā́m ávardhann ábhavan gaṇás te
03.035.09c | tébhir etáṁ sajóṣā vāvaśānó
03.035.09d | agnéḥ piba jihváyā sómam indra

03.035.10a | índra píba svadháyā cit sutásya
03.035.10b | agnér vā pāhi jihváyā yajatra
03.035.10c | adhvaryór vā práyataṁ śakra hástād
03.035.10d | dhótur vā yajñáṁ havíṣo juṣasva

03.035.11a | śunáṁ huvema maghávānam índram
03.035.11b | asmín bháre nŕ̥tamaṁ vā́jasātau
03.035.11c | śr̥ṇvántam ugrám ūtáye samátsu
03.035.11d | ghnántaṁ vr̥trā́ṇi saṁjítaṁ dhánānām

03.036.01a | imā́m ū ṣú prábhr̥tiṁ sātáye dhāḥ
03.036.01b | śáśvac-chaśvad ūtíbhir yā́damānaḥ
03.036.01c | suté-sute vāvr̥dhe várdhanebhir
03.036.01d | yáḥ kármabhir mahádbhiḥ súśruto bhū́t

03.036.02a | índrāya sómāḥ pradívo vídānā
03.036.02b | r̥bhúr yébhir vŕ̥ṣaparvā víhāyāḥ
03.036.02c | prayamyámānān práti ṣū́ gr̥bhāya
03.036.02d | índra píba vŕ̥ṣadhūtasya vŕ̥ṣṇaḥ

03.036.03a | píbā várdhasva táva ghā sutā́sa
03.036.03b | índra sómāsaḥ prathamā́ utémé
03.036.03c | yáthā́pibaḥ pūrviyā́m̐ indra sómām̐
03.036.03d | evā́ pāhi pányo adyā́ návīyān

03.036.04a | mahā́m̐ ámatro vr̥jáne virapśí
03.036.04b | ugráṁ śávaḥ patyate dhr̥ṣṇú ójaḥ
03.036.04c | nā́ha vivyāca pr̥thivī́ canaínaṁ
03.036.04d | yát sómāso háriaśvam ámandan

03.036.05a | mahā́m̐ ugró vāvr̥dhe vīríyāya
03.036.05b | samā́cakre vr̥ṣabháḥ kā́viyena
03.036.05c | índro bhágo vājadā́ asya gā́vaḥ
03.036.05d | prá jāyante dákṣiṇā asya pūrvī́ḥ

03.036.06a | prá yát síndhavaḥ prasaváṁ yáthā́yann
03.036.06b | ā́paḥ samudráṁ rathíyeva jagmuḥ
03.036.06c | átaś cid índraḥ sádaso várīyān
03.036.06d | yád īṁ sómaḥ pr̥ṇáti dugdhó aṁśúḥ

03.036.07a | samudréṇa síndhavo yā́damānā
03.036.07b | índrāya sómaṁ súṣutam bhárantaḥ
03.036.07c | aṁśúṁ duhanti hastíno bharítrair
03.036.07d | mádhvaḥ punanti dhā́rayā pavítraiḥ

03.036.08a | hradā́ iva kukṣáyaḥ somadhā́nāḥ
03.036.08b | sám ī vivyāca sávanā purū́ṇi
03.036.08c | ánnā yád índraḥ prathamā́ ví ā́śa
03.036.08d | vr̥tráṁ jaghanvā́m̐ avr̥ṇīta sómam

03.036.09a | ā́ tū́ bhara mā́kir etát pári ṣṭhād
03.036.09b | vidmā́ hí tvā vásupatiṁ vásūnām
03.036.09c | índra yát te mā́hinaṁ dátram ásti
03.036.09d | asmábhyaṁ tád dháriaśva prá yandhi

03.036.10a | asmé prá yandhi maghavann r̥jīṣinn
03.036.10b | índra rāyó viśvávārasya bhū́reḥ
03.036.10c | asmé śatáṁ śarádo jīváse dhā
03.036.10d | asmé vīrā́ñ cháśvata indra śiprin

03.036.11a | śunáṁ huvema maghávānam índram
03.036.11b | asmín bháre nŕ̥tamaṁ vā́jasātau
03.036.11c | śr̥ṇvántam ugrám ūtáye samátsu
03.036.11d | ghnántaṁ vr̥trā́ṇi saṁjítaṁ dhánānām

03.037.01a | vā́rtrahatyāya śávase
03.037.01b | pr̥tanāṣā́hiyāya ca
03.037.01c | índra tvā́ vartayāmasi

03.037.02a | arvācī́naṁ sú te mána
03.037.02b | utá cákṣuḥ śatakrato
03.037.02c | índra kr̥ṇvántu vāghátaḥ

03.037.03a | nā́māni te śatakrato
03.037.03b | víśvābhir gīrbhír īmahe
03.037.03c | índrābhimātiṣā́hiye

03.037.04a | puruṣṭutásya dhā́mabhiḥ
03.037.04b | śaténa mahayāmasi
03.037.04c | índrasya carṣaṇīdhŕ̥taḥ

03.037.05a | índraṁ vr̥trā́ya hántave
03.037.05b | puruhūtám úpa bruve
03.037.05c | bháreṣu vā́jasātaye

03.037.06a | vā́jeṣu sāsahír bhava
03.037.06b | tvā́m īmahe śatakrato
03.037.06c | índra vr̥trā́ya hántave

03.037.07a | dyumnéṣu pr̥tanā́jiye
03.037.07b | pr̥tsutū́rṣu śrávassu ca
03.037.07c | índra sā́kṣvābhímātiṣu

03.037.08a | śuṣmíntamaṁ na ūtáye
03.037.08b | dyumnínam pāhi jā́gr̥vim
03.037.08c | índra sómaṁ śatakrato

03.037.09a | indriyā́ṇi śatakrato
03.037.09b | yā́ te jáneṣu pañcásu
03.037.09c | índra tā́ni ta ā́ vr̥ṇe

03.037.10a | ágann indra śrávo br̥hád
03.037.10b | dyumnáṁ dadhiṣva duṣṭáram
03.037.10c | út te śúṣmaṁ tirāmasi

03.037.11a | arvāváto na ā́ gahi
03.037.11b | átho śakra parāvátaḥ
03.037.11c | ulokó& yás te adriva
03.037.11d | índrehá táta ā́ gahi

03.038.01a | abhí táṣṭeva dīdhayā manīṣā́m
03.038.01b | átyo ná vājī́ sudhúro jíhānaḥ
03.038.01c | abhí priyā́ṇi mármr̥śat párāṇi
03.038.01d | kavī́m̐r ichāmi saṁdŕ̥śe sumedhā́ḥ

03.038.02a | inótá pr̥cha jánimā kavīnā́m
03.038.02b | manodhŕ̥taḥ sukŕ̥tas takṣata dyā́m
03.038.02c | imā́ u te praṇíyo várdhamānā
03.038.02d | mánovātā ádha nú dhármaṇi gman

03.038.03a | ní ṣīm íd átra gúhiyā dádhānā
03.038.03b | utá kṣatrā́ya ródasī sám añjan
03.038.03c | sám mā́trābhir mamiré yemúr urvī́
03.038.03d | antár mahī́ sámr̥te dhā́yase dhuḥ

03.038.04a | ātíṣṭhantam pári víśve abhūṣañ
03.038.04b | chríyo vásānaś carati svárociḥ
03.038.04c | mahát tád vŕ̥ṣṇo ásurasya nā́ma
03.038.04d | ā́ viśvárūpo amŕ̥tāni tasthau

03.038.05a | ásūta pū́rvo vr̥ṣabhó jiyā́yān
03.038.05b | imā́ asya śurúdhaḥ santi pūrvī́ḥ
03.038.05c | dívo napātā vidáthasya dhībhíḥ
03.038.05d | kṣatráṁ rājānā pradívo dadhāthe

03.038.06a | trī́ṇi rājānā vidáthe purū́ṇi
03.038.06b | pári víśvāni bhūṣathaḥ sádāṁsi
03.038.06c | ápaśyam átra mánasā jaganvā́n
03.038.06d | vraté gandharvā́m̐ ápi vāyúkeśān

03.038.07a | tád ín nú asya vr̥ṣabhásya dhenór
03.038.07b | ā́ nā́mabhir mamire sákmiyaṁ góḥ
03.038.07c | anyád-anyad asuríyaṁ vásānā
03.038.07d | ní māyíno mamire rūpám asmin

03.038.08a | tád ín nú asya savitúr nákir me
03.038.08b | hiraṇyáyīm amátiṁ yā́m áśiśret
03.038.08c | ā́ suṣṭutī́ ródasī viśvaminvé
03.038.08d | ápīva yóṣā jánimāni vavre

03.038.09a | yuvám pratnásya sādhatho mahó yád
03.038.09b | daívī suastíḥ pári ṇaḥ siyātam
03.038.09c | gopā́jihvasya tasthúṣo vírūpā
03.038.09d | víśve paśyanti māyínaḥ kr̥tā́ni

03.038.10a | śunáṁ huvema maghávānam índram
03.038.10b | asmín bháre nŕ̥tamaṁ vā́jasātau
03.038.10c | śr̥ṇvántam ugrám ūtáye samátsu
03.038.10d | ghnántaṁ vr̥trā́ṇi saṁjítaṁ dhánānām

03.039.01a | índram matír hr̥dá ā́ vacyámānā
03.039.01b | áchā pátiṁ stómataṣṭā jigāti
03.039.01c | yā́ jā́gr̥vir vidáthe śasyámānā
03.039.01d | índra yát te jā́yate viddhí tásya

03.039.02a | diváś cid ā́ pūrviyā́ jā́yamānā
03.039.02b | ví jā́gr̥vir vidáthe śasyámānā
03.039.02c | bhadrā́ vástrāṇi árjunā vásānā
03.039.02d | séyám asmé sanajā́ pítriyā dhī́ḥ

03.039.03a | yamā́ cid átra yamasū́r asūta
03.039.03b | jihvā́yā ágram pátad ā́ hí ásthāt
03.039.03c | vápūṁṣi jātā́ mithunā́ sacete
03.039.03d | tamohánā tápuṣo budhná étā

03.039.04a | nákir eṣāṁ ninditā́ mártiyeṣu
03.039.04b | yé asmā́kam pitáro góṣu yodhā́ḥ
03.039.04c | índra eṣāṁ dr̥ṁhitā́ mā́hināvān
03.039.04d | úd gotrā́ṇi sasr̥je daṁsánāvān

03.039.05a | sákhā ha yátra sákhibhir návagvair
03.039.05b | abhijñú ā́ sátvabhir gā́ anugmán
03.039.05c | satyáṁ tád índro daśábhir dáśagvaiḥ
03.039.05d | sū́ryaṁ viveda támasi kṣiyántam

03.039.06a | índro mádhu sámbhr̥tam usríyāyām
03.039.06b | padvád viveda śaphávan náme góḥ
03.039.06c | gúhā hitáṁ gúhiyaṁ gūḷhám apsú
03.039.06d | háste dadhe dákṣiṇe dákṣiṇāvān

03.039.07a | jyótir vr̥ṇīta támaso vijānánn
03.039.07b | āré siyāma duritā́d abhī́ke
03.039.07c | imā́ gíraḥ somapāḥ somavr̥ddha
03.039.07d | juṣásvendra purutámasya kāróḥ

03.039.08a | jyótir yajñā́ya ródasī ánu ṣyād
03.039.08b | āré siyāma duritásya bhū́reḥ
03.039.08c | bhū́ri cid dhí tujató mártiyasya
03.039.08d | supārā́so vasavo barháṇāvat

03.039.09a | śunáṁ huvema maghávānam índram
03.039.09b | asmín bháre nŕ̥tamaṁ vā́jasātau
03.039.09c | śr̥ṇvántam ugrám ūtáye samátsu
03.039.09d | ghnántaṁ vr̥trā́ṇi saṁjítaṁ dhánānām

03.040.01a | índra tvā vr̥ṣabháṁ vayáṁ
03.040.01b | suté sóme havāmahe
03.040.01c | sá pāhi mádhvo ándhasaḥ

03.040.02a | índra kratuvídaṁ sutáṁ
03.040.02b | sómaṁ harya puruṣṭuta
03.040.02c | píbā́ vr̥ṣasva tā́tr̥pim

03.040.03a | índra prá ṇo dhitā́vānaṁ
03.040.03b | yajñáṁ víśvebhir devébhiḥ
03.040.03c | tirá stavāna viśpate

03.040.04a | índra sómāḥ sutā́ imé
03.040.04b | táva prá yanti satpate
03.040.04c | kṣáyaṁ candrā́sa índavaḥ

03.040.05a | dadhiṣvā́ jaṭháre sutáṁ
03.040.05b | sómam indra váreṇiyam
03.040.05c | táva dyukṣā́sa índavaḥ

03.040.06a | gírvaṇaḥ pāhí naḥ sutám
03.040.06b | mádhor dhā́rābhir ajyase
03.040.06c | índra tvā́dātam íd yáśaḥ

03.040.07a | abhí dyumnā́ni vanína
03.040.07b | índraṁ sacante ákṣitā
03.040.07c | pītvī́ sómasya vāvr̥dhe

03.040.08a | arvāváto na ā́ gahi
03.040.08b | parāvátaś ca vr̥trahan
03.040.08c | imā́ juṣasva no gíraḥ

03.040.09a | yád antarā́ parāvátam
03.040.09b | arvāvátaṁ ca hūyáse
03.040.09c | índrehá táta ā́ gahi

03.041.01a | ā́ tū́ na indra madríag
03.041.01b | ghuvānáḥ sómapītaye
03.041.01c | háribhyāṁ yāhi adrivaḥ

03.041.02a | sattó hótā na r̥tvíyas
03.041.02b | tistiré barhír ānuṣák
03.041.02c | áyujran prātár ádrayaḥ

03.041.03a | imā́ bráhma brahmavāhaḥ
03.041.03b | kriyánta ā́ barhíḥ sīda
03.041.03c | vīhí śūra puroḷā́śam

03.041.04a | rārandhí sávaneṣu ṇa
03.041.04b | eṣú stómeṣu vr̥trahan
03.041.04c | ukthéṣu indra girvaṇaḥ

03.041.05a | matáyaḥ somapā́m urúṁ
03.041.05b | rihánti śávasas pátim
03.041.05c | índraṁ vatsáṁ ná mātáraḥ

03.041.06a | sá mandasvā hí ándhaso
03.041.06b | rā́dhase tanúvā mahé
03.041.06c | ná stotā́raṁ nidé karaḥ

03.041.07a | vayám indra tuvāyávo
03.041.07b | havíṣmanto jarāmahe
03.041.07c | utá tvám asmayúr vaso

03.041.08a | mā́ré asmád ví mumuco
03.041.08b | háripriya arvā́ṅ yāhi
03.041.08c | índra svadhāvo mátsvehá

03.041.09a | arvā́ñcaṁ tvā sukhé ráthe
03.041.09b | váhatām indra keśínā
03.041.09c | ghr̥tásnū barhír āsáde

03.042.01a | úpa naḥ sutám ā́ gahi
03.042.01b | sómam indra gávāśiram
03.042.01c | háribhyāṁ yás te asmayúḥ

03.042.02a | tám indra mádam ā́ gahi
03.042.02b | barhiṣṭhā́ṁ grā́vabhiḥ sutám
03.042.02c | kuvín nú asya tr̥pṇávaḥ

03.042.03a | índram itthā́ gíro máma
03.042.03b | áchāgur iṣitā́ itáḥ
03.042.03c | āvŕ̥te sómapītaye

03.042.04a | índraṁ sómasya pītáye
03.042.04b | stómair ihá havāmahe
03.042.04c | ukthébhiḥ kuvíd āgámat

03.042.05a | índra sómāḥ sutā́ imé
03.042.05b | tā́n dadhiṣva śatakrato
03.042.05c | jaṭháre vājinīvaso

03.042.06a | vidmā́ hí tvā dhanaṁjayáṁ
03.042.06b | vā́jeṣu dadhr̥ṣáṁ kave
03.042.06c | ádhā te sumnám īmahe

03.042.07a | imám indra gávāśiraṁ
03.042.07b | yávāśiraṁ ca naḥ piba
03.042.07c | āgátyā vŕ̥ṣabhiḥ sutám

03.042.08a | túbhyéd indra svá okíye
03.042.08b | sómaṁ codāmi pītáye
03.042.08c | eṣá rārantu te hr̥dí

03.042.09a | tuvā́ṁ sutásya pītáye
03.042.09b | pratnám indra havāmahe
03.042.09c | kuśikā́so avasyávaḥ

03.043.01a | ā́ yāhi arvā́ṅ úpa vandhureṣṭhā́s
03.043.01b | távéd ánu pradívaḥ somapéyam
03.043.01c | priyā́ sákhāyā ví mucópa barhís
03.043.01d | tuvā́m imé havyavā́ho havante

03.043.02a | ā́ yāhi pūrvī́r áti carṣaṇī́r ā́m̐
03.043.02b | aryá āśíṣa úpa no háribhyām
03.043.02c | imā́ hí tvā matáya stómataṣṭā
03.043.02d | índra hávante sakhiyáṁ juṣāṇā́ḥ

03.043.03a | ā́ no yajñáṁ namovŕ̥dhaṁ sajóṣā
03.043.03b | índra deva háribhir yāhi tū́yam
03.043.03c | aháṁ hí tvā matíbhir jóhavīmi
03.043.03d | ghr̥táprayāḥ sadhamā́de mádhūnām

03.043.04a | ā́ ca tvā́m etā́ vŕ̥ṣaṇā váhāto
03.043.04b | hárī sákhāyā sudhúrā suáṅgā
03.043.04c | dhānā́vad índraḥ sávanaṁ juṣāṇáḥ
03.043.04d | sákhā sakhyuḥ śr̥ṇavad vándanāni

03.043.05a | kuvín mā gopā́ṁ kárase jánasya
03.043.05b | kuvíd rā́jānam maghavann r̥jīṣin
03.043.05c | kuvín ma ŕ̥ṣim papivā́ṁsaṁ sutásya
03.043.05d | kuvín me vásvo amŕ̥tasya śíkṣāḥ

03.043.06a | ā́ tvā br̥hánto hárayo yujānā́
03.043.06b | arvā́g indra sadhamā́do vahantu
03.043.06c | prá yé dvitā́ divá r̥ñjánti ā́tāḥ
03.043.06d | súsammr̥ṣṭāso vr̥ṣabhásya mūrā́ḥ

03.043.07a | índra píba vŕ̥ṣadhūtasya vŕ̥ṣṇa
03.043.07b | ā́ yáṁ te śyená uśaté jabhā́ra
03.043.07c | yásya máde cyāváyasi prá kr̥ṣṭī́r
03.043.07d | yásya máde ápa gotrā́ vavártha

03.043.08a | śunáṁ huvema maghávānam índram
03.043.08b | asmín bháre nŕ̥tamaṁ vā́jasātau
03.043.08c | śr̥ṇvántam ugrám ūtáye samátsu
03.043.08d | ghnántaṁ vr̥trā́ṇi saṁjítaṁ dhánānām

03.044.01a | ayáṁ te astu haryatáḥ
03.044.01b | sóma ā́ háribhiḥ sutáḥ
03.044.01c | juṣāṇá indra háribhir na ā́ gahi
03.044.01d | ā́ tiṣṭha háritaṁ rátham

03.044.02a | haryánn uṣásam arcayaḥ
03.044.02b | sū́ryaṁ haryánn arocayaḥ
03.044.02c | vidvā́ṁś cikitvā́n háriaśva vardhasa
03.044.02d | índra víśvā abhí śríyaḥ

03.044.03a | dyā́m índro háridhāyasam
03.044.03b | pr̥thivī́ṁ hárivarpasam
03.044.03c | ádhārayad dharítor bhū́ri bhójanaṁ
03.044.03d | yáyor antár háriś cárat

03.044.04a | jajñānó hárito vŕ̥ṣā
03.044.04b | víśvam ā́ bhāti rocanám
03.044.04c | háriaśvo háritaṁ dhatta ā́yudham
03.044.04d | ā́ vájram bāhuvór hárim

03.044.05a | índro haryántam árjunaṁ
03.044.05b | vájraṁ śukraír abhī́vr̥tam
03.044.05c | ápāvr̥ṇod dháribhir ádribhiḥ sutám
03.044.05d | úd gā́ háribhir ājata

03.045.01a | ā́ mandraír indra háribhir
03.045.01b | yāhí mayū́raromabhiḥ
03.045.01c | mā́ tvā ké cin ní yaman víṁ nā́ pāśíno
03.045.01d | áti dhánveva tā́m̐ ihi

03.045.02a | vr̥trakhādó valaṁrujáḥ
03.045.02b | purā́ṁ darmó apā́m ajáḥ
03.045.02c | sthā́tā ráthasya háriyor abhisvará
03.045.02d | índro dr̥r̥ḷhā́+ cid ārujáḥ

03.045.03a | gambhīrā́m̐ udadhī́m̐r iva
03.045.03b | krátum puṣyasi gā́ iva
03.045.03c | prá sugopā́ yávasaṁ dhenávo yathā
03.045.03d | hradáṁ kulyā́ ivāśata

03.045.04a | ā́ nas tújaṁ rayím bhara
03.045.04b | áṁśaṁ ná pratijānaté
03.045.04c | vr̥kṣám pakvám phálam aṅkī́va dhūnuhi
03.045.04d | índra sampā́raṇaṁ vásu

03.045.05a | svayúr indra svarā́ḷ asi
03.045.05b | smáddiṣṭiḥ sváyaśastaraḥ
03.045.05c | sá vāvr̥dhāná ójasā puruṣṭuta
03.045.05d | bhávā naḥ suśrávastamaḥ

03.046.01a | yudhmásya te vr̥ṣabhásya svarā́ja
03.046.01b | ugrásya yū́na sthávirasya ghŕ̥ṣveḥ
03.046.01c | ájūryato vajríṇo vīríyāṇi
03.046.01d | índra śrutásya maható mahā́ni

03.046.02a | mahā́m̐ asi mahiṣa vŕ̥ṣṇiyebhir
03.046.02b | dhanaspŕ̥d ugra sáhamāno anyā́n
03.046.02c | éko víśvasya bhúvanasya rā́jā
03.046.02d | sá yodháyā ca kṣayáyā ca jánān

03.046.03a | prá mā́trābhī ririce rócamānaḥ
03.046.03b | prá devébhir viśváto ápratītaḥ
03.046.03c | prá majmánā divá índraḥ pr̥thivyā́ḥ
03.046.03d | prórór mahó antárikṣād r̥jīṣī́

03.046.04a | urúṁ gabhīráṁ janúṣābhí ugráṁ
03.046.04b | viśvávyacasam avatám matīnā́m
03.046.04c | índraṁ sómāsaḥ pradívi sutā́saḥ
03.046.04d | samudráṁ ná sraváta ā́ viśanti

03.046.05a | yáṁ sómam indra pr̥thivī́diyā́vā
03.046.05b | gárbhaṁ ná mātā́ bibhr̥tás tuvāyā́
03.046.05c | táṁ te hinvanti tám u te mr̥janti
03.046.05d | adhvaryávo vr̥ṣabha pā́tavā́ u

03.047.01a | marútvām̐ indra vr̥ṣabhó ráṇāya
03.047.01b | píbā sómam anuṣvadhám mádāya
03.047.01c | ā́ siñcasva jaṭháre mádhva ūrmíṁ
03.047.01d | tuváṁ rā́jāsi pradívaḥ sutā́nām

03.047.02a | sajóṣā indra ságaṇo marúdbhiḥ
03.047.02b | sómam piba vr̥trahā́ śūra vidvā́n
03.047.02c | jahí śátrūm̐r ápa mŕ̥dho nudasva
03.047.02d | áthā́bhayaṁ kr̥ṇuhi viśváto naḥ

03.047.03a | utá rtúbhir r̥tupāḥ pāhi sómam
03.047.03b | índra devébhiḥ sákhibhiḥ sutáṁ naḥ
03.047.03c | yā́m̐ ā́bhajo marúto yé tuvā́nu
03.047.03d | áhan vr̥trám ádadhus túbhyam ójaḥ

03.047.04a | yé tvāhihátye maghavann ávardhan
03.047.04b | yé śāmbaré harivo yé gáviṣṭau
03.047.04c | yé tvā nūnám anumádanti víprāḥ
03.047.04d | píbendra sómaṁ ságaṇo marúdbhiḥ

03.047.05a | marútvantaṁ vr̥ṣabháṁ vāvr̥dhānám
03.047.05b | ákavāriṁ diviyáṁ śāsám índram
03.047.05c | viśvāsā́ham ávase nū́tanāya
03.047.05d | ugráṁ sahodā́m ihá táṁ huvema

03.048.01a | sadyó ha jātó vr̥ṣabháḥ kanī́naḥ
03.048.01b | prábhartum āvad ándhasaḥ sutásya
03.048.01c | sādhóḥ piba pratikāmáṁ yáthā te
03.048.01d | rásāśiraḥ prathamáṁ somiyásya

03.048.02a | yáj jā́yathās tád áhar asya kā́me
03.048.02b | aṁśóḥ pīyū́ṣam apibo giriṣṭhā́m
03.048.02c | táṁ te mātā́ pári yóṣā jánitrī
03.048.02d | maháḥ pitúr dáma ā́siñcad ágre

03.048.03a | upasthā́ya mātáram ánnam aiṭṭa
03.048.03b | tigmám apaśyad abhí sómam ū́dhaḥ
03.048.03c | prayāváyann acarad gŕ̥tso anyā́n
03.048.03d | mahā́ni cakre purudhápratīkaḥ

03.048.04a | ugrás turāṣā́ḷ abhíbhūtiojā
03.048.04b | yathāvaśáṁ tanúvaṁ cakra eṣáḥ
03.048.04c | tváṣṭāram índro janúṣābhibhū́ya
03.048.04d | āmúṣyā sómam apibac camū́ṣu

03.048.05a | śunáṁ huvema maghávānam índram
03.048.05b | asmín bháre nŕ̥tamaṁ vā́jasātau
03.048.05c | śr̥ṇvántam ugrám ūtáye samátsu
03.048.05d | ghnántaṁ vr̥trā́ṇi saṁjítaṁ dhánānām

03.049.01a | śáṁsā mahā́m índaraṁ+ yásmi@ víśvā
03.049.01b | ā́ kr̥ṣṭáyaḥ somapā́ḥ kā́mam ávyan
03.049.01c | yáṁ sukrátuṁ dhiṣáṇe vibhvataṣṭáṁ
03.049.01d | ghanáṁ vr̥trā́ṇāṁ janáyanta devā́ḥ

03.049.02a | yáṁ nú nákiḥ pŕ̥tanāsu svarā́jaṁ
03.049.02b | dvitā́ tárati nŕ̥tamaṁ hariṣṭhā́m
03.049.02c | inátamaḥ sátvabhir yó ha śūṣaíḥ
03.049.02d | pr̥thujráyā aminād ā́yu@ dásyoḥ

03.049.03a | sahā́vā pr̥tsú taráṇir ná árvā
03.049.03b | viānaśī́ ródasī mehánāvān
03.049.03c | bhágo ná kāré háviyo matīnā́m
03.049.03d | pitéva cā́ruḥ suhávo vayodhā́ḥ

03.049.04a | dhartā́ divó rájasas pr̥ṣṭá ūrdhvó
03.049.04b | rátho ná vāyúr vásubhir niyútvān
03.049.04c | kṣapā́ṁ vastā́ janitā́ sū́riyasya
03.049.04d | víbhaktā bhāgáṁ dhiṣáṇeva vā́jam

03.049.05a | śunáṁ huvema maghávānam índram
03.049.05b | asmín bháre nŕ̥tamaṁ vā́jasātau
03.049.05c | śr̥ṇvántam ugrám ūtáye samátsu
03.049.05d | ghnántaṁ vr̥trā́ṇi saṁjítaṁ dhánānām

03.050.01a | índraḥ svā́hā pibatu yásya sóma
03.050.01b | āgátyā túmro vr̥ṣabhó marútvān
03.050.01c | óruvyácāḥ pr̥ṇatām ebhír ánnair
03.050.01d | ā́sya havís tanúvaḥ kā́mam r̥dhyāḥ

03.050.02a | ā́ te saparyū́ javáse yunajmi
03.050.02b | yáyor ánu pradívaḥ śruṣṭím ā́vaḥ
03.050.02c | ihá tvā dheyur hárayaḥ suśipra
03.050.02d | píbā tú asyá súṣutasya cā́roḥ

03.050.03a | góbhir mimikṣúṁ dadhire supārám
03.050.03b | índraṁ jyaíṣṭhyāya dhā́yase gr̥ṇānā́ḥ
03.050.03c | mandānáḥ sómam papivā́m̐ r̥jīṣin
03.050.03d | sám asmábhyam purudhā́ gā́ iṣaṇya

03.050.04a | imáṁ kā́mam mandayā góbhir áśvaiś
03.050.04b | candrávatā rā́dhasā papráthaś ca
03.050.04c | suvaryávo matíbhis túbhya@ víprā
03.050.04d | índrāya vā́haḥ kuśikā́so akran

03.050.05a | śunáṁ huvema maghávānam índram
03.050.05b | asmín bháre nŕ̥tamaṁ vā́jasātau
03.050.05c | śr̥ṇvántam ugrám ūtáye samátsu
03.050.05d | ghnántaṁ vr̥trā́ṇi saṁjítaṁ dhánānām

03.051.01a | carṣaṇīdhŕ̥tam maghávānam ukthíyam
03.051.01b | índraṁ gíro br̥hatī́r abhy a\nūṣata
03.051.01c | vāvr̥dhānám puruhūtáṁ suvr̥ktíbhir
03.051.01d | ámartiyaṁ járamāṇaṁ divé-dive

03.051.02a | śatákratum arṇaváṁ śākínaṁ náraṁ
03.051.02b | gíro ma índram úpa yanti viśvátaḥ
03.051.02c | vājasánim pūrbhídaṁ tū́rṇim aptúraṁ
03.051.02d | dhāmasā́cam abhiṣā́caṁ suvarvídam

03.051.03a | ākaré vásor jaritā́ panasyate
03.051.03b | anehása stúbha índro duvasyati
03.051.03c | vivásvataḥ sádana ā́ hí pipriyé
03.051.03d | satrāsā́ham abhimātihánaṁ stuhi

03.051.04a | nr̥r̥ṇā́m+ u tvā nŕ̥tamaṁ gīrbhír ukthaír
03.051.04b | abhí prá vīrám arcatā sabā́dhaḥ
03.051.04c | sáṁ sáhase purumāyó jihīte
03.051.04d | námo asya pradíva éka īśe

03.051.05a | pūrvī́r asya niṣṣídho mártiyeṣu
03.051.05b | purū́ vásūni pr̥thivī́ bibharti
03.051.05c | índrāya dyā́va óṣadhīr utā́po
03.051.05d | rayíṁ rakṣanti jīráyo vánāni

03.051.06a | túbhyam bráhmāṇi gíra indra túbhyaṁ
03.051.06b | satrā́ dadhire harivo juṣásva
03.051.06c | bodhí āpír ávaso nū́tanasya
03.051.06d | sákhe vaso jaritŕ̥bhyo váyo dhāḥ

03.051.07a | índra marutva ihá pāhi sómaṁ
03.051.07b | yáthā śāryāté ápibaḥ sutásya
03.051.07c | táva práṇītī táva śūra śármann
03.051.07d | ā́ vivāsanti kaváyaḥ suyajñā́ḥ

03.051.08a | sá vāvaśāná ihá pāhi sómam
03.051.08b | marúdbhir indra sákhibhiḥ sutáṁ naḥ
03.051.08c | jātáṁ yát tvā pári devā́ ábhūṣan
03.051.08d | mahé bhárāya puruhūta víśve

03.051.09a | aptū́riye maruta āpír eṣó
03.051.09b | ámandann índram ánu dā́tivārāḥ
03.051.09c | tébhiḥ sākám pibatu vr̥trakhādáḥ
03.051.09d | sutáṁ sómaṁ dāśúṣaḥ své sadhásthe

03.051.10a | idáṁ hí ánu ójasā
03.051.10b | sutáṁ rādhānaam pate
03.051.10c | píbā tú asyá girvaṇaḥ

03.051.11a | yás te ánu svadhā́m ásat
03.051.11b | suté ní yacha tanúvam
03.051.11c | sá tvā mamattu somiyám

03.051.12a | prá te aśnotu kukṣiyóḥ
03.051.12b | prá indra bráhmaṇā śíraḥ
03.051.12c | prá bāhū́ śūra rā́dhase

03.052.01a | dhānā́vantaṁ karambhíṇam
03.052.01b | apūpávantam ukthínam
03.052.01c | índra prātár juṣasva naḥ

03.052.02a | puroḷā́śam pacatíyaṁ
03.052.02b | juṣásvendrā́ gurasva ca
03.052.02c | túbhyaṁ havyā́ni sisrate

03.052.03a | puroḷā́śaṁ ca no gháso
03.052.03b | joṣáyāse gíraś ca naḥ
03.052.03c | vadhūyúr iva yóṣaṇām

03.052.04a | puroḷā́śaṁ sanaśruta
03.052.04b | prātaḥsāvé juṣasva naḥ
03.052.04c | índra krátur hí te br̥hán

03.052.05a | mā́dhyaṁdinasya sávanasya dhānā́ḥ
03.052.05b | puroḷā́śam indra kr̥ṣvehá cā́rum
03.052.05c | prá yát stotā́ jaritā́ tū́rṇiartho
03.052.05d | vr̥ṣāyámāṇa úpa gīrbhír ī́ṭṭe

03.052.06a | tr̥tī́ye dhānā́ḥ sávane puruṣṭuta
03.052.06b | puroḷā́śam ā́hutam māmahasva naḥ
03.052.06c | r̥bhumántaṁ vā́javantaṁ tuvā kave
03.052.06d | práyasvanta úpa śikṣema dhītíbhiḥ

03.052.07a | pūṣaṇváte te cakr̥mā karambháṁ
03.052.07b | hárivate háriaśvāya dhānā́ḥ
03.052.07c | apūpám addhi ságaṇo marúdbhiḥ
03.052.07d | sómam piba vr̥trahā́ śūra vidvā́n

03.052.08a | práti dhānā́ bharata tū́yam asmai
03.052.08b | puroḷā́śaṁ vīrátamāya nr̥r̥ṇā́m+
03.052.08c | divé-dive sadŕ̥śīr indra túbhyaṁ
03.052.08d | várdhantu tvā somapéyāya dhr̥ṣṇo

03.053.01a | índrāparvatā br̥hatā́ ráthena
03.053.01b | vāmī́r íṣa ā́ vahataṁ suvī́rāḥ
03.053.01c | vītáṁ havyā́ni adhvaréṣu devā
03.053.01d | várdhethāṁ gīrbhír íḷayā mádantā

03.053.02a | tíṣṭhā sú kam maghavan mā́ párā gāḥ
03.053.02b | sómasya nú tvā súṣutasya yakṣi
03.053.02c | pitúr ná putráḥ sícam ā́ rabhe ta
03.053.02d | índra svā́diṣṭhayā girā́ śacīvaḥ

03.053.03a | śáṁsāvādhvaryo práti me gr̥ṇīhi
03.053.03b | índrāya vā́haḥ kr̥ṇavāva júṣṭam
03.053.03c | édám barhír yájamānasya sīda
03.053.03d | áthā ca bhūd ukthám índrāya śastám

03.053.04a | jāyéd ástam maghavan séd u yónis
03.053.04b | tád ít tvā yuktā́ hárayo vahantu
03.053.04c | yadā́ kadā́ ca sunávāma sómam
03.053.04d | agníṣ ṭvā dūtó dhanuvāti ácha

03.053.05a | párā yāhi maghavann ā́ ca yāhi
03.053.05b | índra bhrātar ubhayátrā te ártham
03.053.05c | yátrā ráthasya br̥ható nidhā́naṁ
03.053.05d | vimócanaṁ vājíno rā́sabhasya

03.053.06a | ápāḥ sómam ástam indra prá yāhi
03.053.06b | kalyāṇī́r jāyā́ suráṇaṁ gr̥hé te
03.053.06c | yátrā ráthasya br̥ható nidhā́naṁ
03.053.06d | vimócanaṁ vājíno dákṣiṇāvat

03.053.07a | imé bhojā́ áṅgiraso vírūpā
03.053.07b | divás putrā́so ásurasya vīrā́ḥ
03.053.07c | viśvā́mitrāya dádato maghā́ni
03.053.07d | sahasrasāvé prá tiranta ā́yuḥ

03.053.08a | rūpáṁ-rūpam maghávā bobhavīti
03.053.08b | māyā́ḥ kr̥ṇvānás tanúvam pári svā́m
03.053.08c | trír yád diváḥ pári muhūrtám ā́gāt
03.053.08d | suvaír mántrair ánr̥tupā r̥tā́vā

03.053.09a | mahā́m̐ ŕ̥ṣir devajā́ devájūto
03.053.09b | ástabhnāt síndhum arṇaváṁ nr̥cákṣāḥ
03.053.09c | viśvā́mitro yád ávahat sudā́sam
03.053.09d | ápriyāyata kuśikébhir índraḥ

03.053.10a | haṁsā́ iva kr̥ṇutha ślókam ádribhir
03.053.10b | mádanto gīrbhír adhvaré suté sácā
03.053.10c | devébhir viprā r̥ṣayo nr̥cakṣaso
03.053.10d | ví pibadhvaṁ kuśikāḥ somiyám mádhu

03.053.11a | úpa préta kuśikāś cetáyadhvam
03.053.11b | áśvaṁ rāyé prá muñcatā sudā́saḥ
03.053.11c | rā́jā vr̥tráṁ jaṅghanat prā́g ápāg údag
03.053.11d | áthā yajāte vára ā́ pr̥thivyā́ḥ

03.053.12a | yá imé ródasī ubhé
03.053.12b | ahám índram átuṣṭavam
03.053.12c | viśvā́mitrasya rakṣati
03.053.12d | bráhmedám bhā́rataṁ jánam

03.053.13a | viśvā́mitrā arāsata
03.053.13b | bráhma índrāya vajríṇe
03.053.13c | kárad ín naḥ surā́dhasaḥ

03.053.14a | kíṁ te kr̥ṇvanti kī́kaṭeṣu gā́vo
03.053.14b | nā́śíraṁ duhré ná tapanti gharmám
03.053.14c | ā́ no bhara prámagandasya védo
03.053.14d | naicāśākhám maghavan randhayā naḥ

03.053.15a | sasarparī́r ámatim bā́dhamānā
03.053.15b | br̥hán mimāya jamádagnidattā
03.053.15c | ā́ sū́riyasya duhitā́ tatāna
03.053.15d | śrávo devéṣu amŕ̥tam ajuryám

03.053.16a | sasarparī́r abharat tū́yam ebhyo
03.053.16b | ádhi śrávaḥ pā́ñcajanyāsu kr̥ṣṭíṣu
03.053.16c | sā́ pakṣíyā návyam ā́yur dádhānā
03.053.16d | yā́m me palastijamadagnáyo dadúḥ

03.053.17a | sthiraú gā́vau bhavatāṁ vīḷúr ákṣo
03.053.17b | méṣā́ ví varhi mā́ yugáṁ ví śāri
03.053.17c | índraḥ pātalye\y dadatāṁ śárītor
03.053.17d | áriṣṭaneme abhí naḥ sacasva

03.053.18a | bálaṁ dhehi tanū́ṣu no
03.053.18b | bálam indrānaḷútsu naḥ
03.053.18c | bálaṁ tokā́ya tánayāya jīváse
03.053.18d | tuváṁ hí baladā́ ási

03.053.19a | abhí vyayasva khadirásya sā́ram
03.053.19b | ójo dhehi spandané śiṁśápāyām
03.053.19c | ákṣa vīḷo vīḷita vīḷáyasva
03.053.19d | mā́ yā́mād asmā́d áva jīhipo naḥ

03.053.20a | ayám asmā́n vánaspátir
03.053.20b | mā́ ca hā́ mā́ ca rīriṣat
03.053.20c | suastí ā́ gr̥hébhya ā́
03.053.20d | *avasā́ ā́ vimócanāt

03.053.21a | índrotíbhir bahulā́bhir no adyá
03.053.21b | yācchreṣṭhā́bhir maghavañ chūra jinva
03.053.21c | yó no dvéṣṭi ádharaḥ sás padīṣṭa
03.053.21d | yám u dviṣmás tám u prāṇó jahātu

03.053.22a | paraśúṁ cid ví tapati
03.053.22b | śimbaláṁ cid ví vr̥ścati
03.053.22c | ukhā́ cid indra yéṣantī
03.053.22d | práyastā phénam asyati

03.053.23a | ná sā́yakasya cikite janāso
03.053.23b | lodháṁ nayanti páśu mányamānāḥ
03.053.23c | nā́vājinaṁ vājínā hāsayanti
03.053.23d | ná gardabhám puró áśvān nayanti

03.053.24a | imá indara+ bharatásya putrā́
03.053.24b | apapitváṁ cikitur ná prapitvám
03.053.24c | hinvánti áśvam áraṇaṁ ná nítyaṁ
03.053.24d | jíyāvājam pári ṇayanti ājaú

03.054.01a | imám mahé vidathíyāya śūṣáṁ
03.054.01b | śáśvat kŕ̥tva ī́ḍiyāya prá jabhruḥ
03.054.01c | śr̥ṇótu no dámiyebhir ánīkaiḥ
03.054.01d | śr̥ṇótu agnír diviyaír ájasraḥ

03.054.02a | máhi mahé divé arcā pr̥thivyaí
03.054.02b | kā́mo ma icháñ carati prajānán
03.054.02c | yáyor ha stóme vidátheṣu devā́ḥ
03.054.02d | saparyávo mādáyante sácāyóḥ

03.054.03a | yuvór r̥táṁ rodasī satyám astu
03.054.03b | mahé ṣú ṇaḥ suvitā́ya prá bhūtam
03.054.03c | idáṁ divé námo agne pr̥thivyaí
03.054.03d | saparyā́mi práyasā yā́mi rátnam

03.054.04a | utó hí vām pūrviyā́ āvividrá
03.054.04b | ŕ̥tāvarī rodasī satyavā́caḥ
03.054.04c | náraś cid vāṁ samithé śū́rasātau
03.054.04d | vavandiré pr̥thivi vévidānāḥ

03.054.05a | kó addhā́ veda ká ihá prá vocad
03.054.05b | devā́m̐ áchā pathíyā kā́ sám eti
03.054.05c | dádr̥śra eṣām avamā́ sádāṁsi
03.054.05d | páreṣu yā́ gúhiyeṣu vratéṣu

03.054.06a | kavír nr̥cákṣā abhí ṣīm acaṣṭa
03.054.06b | r̥tásya yónā víghr̥te mádantī
03.054.06c | nā́nā cakrāte sádanaṁ yáthā véḥ
03.054.06d | samānéna krátunā saṁvidāné

03.054.07a | samāniyā́ víyute dūréante
03.054.07b | dhruvé padé tasthatur jāgarū́ke
03.054.07c | utá svásārā yuvatī́ bhávantī
03.054.07d | ā́d u bruvāte mithunā́ni nā́ma

03.054.08a | víśvéd eté jánimā sáṁ vivikto
03.054.08b | mahó devā́n bíbhratī ná vyathete
03.054.08c | éjad dhruvám patyate víśvam ékaṁ
03.054.08d | cárat patatrí víṣuṇaṁ ví jātám

03.054.09a | sánā purāṇám ádhi emi ārā́n
03.054.09b | maháḥ pitúr janitúr jāmí tán naḥ
03.054.09c | devā́so yátra panitā́ra évair
03.054.09d | uraú pathí víute tasthúr antáḥ

03.054.10a | imáṁ stómaṁ rodasī prá bravīmi
03.054.10b | r̥dūdárāḥ śr̥ṇavann agnijihvā́ḥ
03.054.10c | mitráḥ samrā́jo váruṇo yúvāna
03.054.10d | ādityā́saḥ kaváyaḥ paprathānā́ḥ

03.054.11a | híraṇyapāṇiḥ savitā́ sujihvás
03.054.11b | trír ā́ divó vidáthe pátyamānaḥ
03.054.11c | devéṣu ca savitaḥ ślókam áśrer
03.054.11d | ā́d asmábhyam ā́ suva sarvátātim

03.054.12a | sukŕ̥t supāṇíḥ suávām̐ r̥tā́vā
03.054.12b | devás tváṣṭā ávase tā́ni no dhāt
03.054.12c | pūṣaṇvánta r̥bhavo mādayadhvam
03.054.12d | ūrdhvágrāvāṇo adhvarám ataṣṭa

03.054.13a | vidyúdrathā marúta r̥ṣṭimánto
03.054.13b | divó máryā r̥tájātā ayā́saḥ
03.054.13c | sárasvatī śr̥ṇavan yajñíyāso
03.054.13d | dhā́tā rayíṁ sahávīraṁ turāsaḥ

03.054.14a | víṣṇuṁ stómāsaḥ purudasmám arkā́
03.054.14b | bhágasyeva kāríṇo yā́mani gman
03.054.14c | urukramáḥ kakuhó yásya pūrvī́r
03.054.14d | ná mardhanti yuvatáyo jánitrīḥ

03.054.15a | índro víśvair vīríyaiḥ pátyamāna
03.054.15b | ubhé ā́ paprau ródasī mahitvā́
03.054.15c | puraṁdaró vr̥trahā́ dhr̥ṣṇúṣeṇaḥ
03.054.15d | saṁgŕ̥bhyā na ā́ bharā bhū́ri paśváḥ

03.054.16a | nā́satyā me pitárā bandhupŕ̥chā
03.054.16b | sajātíyam aśvínoś cā́ru nā́ma
03.054.16c | yuváṁ hí sthó rayidaú no rayīṇā́ṁ
03.054.16d | dātráṁ rakṣethe ákavair ádabdhā

03.054.17a | mahát tád vaḥ kavayaś cā́ru nā́ma
03.054.17b | yád dha devā bhávatha víśva índre
03.054.17c | sákha rbhúbhiḥ puruhūta priyébhir
03.054.17d | imā́ṁ dhíyaṁ sātáye takṣatā naḥ

03.054.18a | aryamā́ ṇo áditir yajñíyāso
03.054.18b | ádabdhāni váruṇasya vratā́ni
03.054.18c | yuyóta no anapatyā́ni gántoḥ
03.054.18d | prajā́vān naḥ paśumā́m̐ astu gātúḥ

03.054.19a | devā́nāṁ dūtáḥ purudhá prásūto
03.054.19b | ánāgān no vocatu sarvátātā
03.054.19c | śr̥ṇótu naḥ pr̥thivī́ dyaúr utā́paḥ
03.054.19d | sū́ryo nákṣatrair urú antárikṣam

03.054.20a | śr̥ṇvántu no vŕ̥ṣaṇaḥ párvatāso
03.054.20b | dhruvákṣemāsa íḷayā mádantaḥ
03.054.20c | āditiyaír no áditiḥ śr̥ṇotu
03.054.20d | yáchantu no marútaḥ śárma bhadrám

03.054.21a | sádā sugáḥ pitumā́m̐ astu pánthā
03.054.21b | mádhvā devā óṣadhīḥ sám pipr̥kta
03.054.21c | bhágo me agne sakhiyé ná mr̥dhyā
03.054.21d | úd rāyó aśyāṁ sádanam purukṣóḥ

03.054.22a | svádasva havyā́ sám íṣo didīhi
03.054.22b | asmadríak sám mimīhi śrávāṁsi
03.054.22c | víśvām̐ agne pr̥tsú tā́ñ jeṣi śátrūn
03.054.22d | áhā víśvā sumánā dīdihī naḥ

03.055.01a | uṣásaḥ pū́rvā ádha yád viūṣúr
03.055.01b | mahád ví jajñe akṣáram padé góḥ
03.055.01c | vratā́ devā́nām úpa nú prabhū́ṣan
03.055.01d | mahád devā́nām asuratvám ékam

03.055.02a | mó ṣū́ ṇo átra juhuranta devā́
03.055.02b | mā́ pū́rve agne pitáraḥ padajñā́ḥ
03.055.02c | purāṇiyóḥ sádmanoḥ ketúr antár
03.055.02d | mahád devā́nām asuratvám ékam

03.055.03a | ví me purutrā́ patayanti kā́māḥ
03.055.03b | śámi áchā dīdiye pūrviyā́ṇi
03.055.03c | sámiddhe agnā́v r̥tám íd vadema
03.055.03d | mahád devā́nām asuratvám ékam

03.055.04a | samānó rā́jā víbhr̥taḥ purutrā́
03.055.04b | śáye śayā́su práyuto vánā́nu
03.055.04c | anyā́ vatsám bhárati kṣéti mātā́
03.055.04d | mahád devā́nām asuratvám ékam

03.055.05a | ākṣít pū́rvāsu áparā anūrút
03.055.05b | sadyó jātā́su táruṇīṣu antáḥ
03.055.05c | antárvatīḥ suvate ápravītā
03.055.05d | mahád devā́nām asuratvám ékam

03.055.06a | śayúḥ parástād ádha nú dvimātā́
03.055.06b | abandhanáś carati vatsá ékaḥ
03.055.06c | mitrásya tā́ váruṇasya vratā́ni
03.055.06d | mahád devā́nām asuratvám ékam

03.055.07a | dvimātā́ hótā vidátheṣu samrā́ḷ
03.055.07b | ánu ágraṁ cárati kṣéti budhnáḥ
03.055.07c | prá ráṇyāni raṇyavā́co bharante
03.055.07d | mahád devā́nām asuratvám ékam

03.055.08a | śū́rasyeva yúdhyato antamásya
03.055.08b | pratīcī́naṁ dadr̥śe víśvam āyát
03.055.08c | antár matíś carati niṣṣídhaṁ gór
03.055.08d | mahád devā́nām asuratvám ékam

03.055.09a | ní veveti palitó dūtá āsu
03.055.09b | antár mahā́ṁś carati rocanéna
03.055.09c | vápūṁṣi bíbhrad abhí no ví caṣṭe
03.055.09d | mahád devā́nām asuratvám ékam

03.055.10a | víṣṇur gopā́ḥ paramám pāti pā́thaḥ
03.055.10b | priyā́ dhā́māni amŕ̥tā dádhānaḥ
03.055.10c | agníṣ ṭā́ víśvā bhúvanāni veda
03.055.10d | mahád devā́nām asuratvám ékam

03.055.11a | nā́nā cakrāte yamíyā vápūṁṣi
03.055.11b | táyor anyád rócate kr̥ṣṇám anyát
03.055.11c | śyā́vī ca yád áruṣī ca svásārau
03.055.11d | mahád devā́nām asuratvám ékam

03.055.12a | mātā́ ca yátra duhitā́ ca dhenū́
03.055.12b | sabardúghe dhāpáyete samīcī́
03.055.12c | r̥tásya té sádasi īḷe antár
03.055.12d | mahád devā́nām asuratvám ékam

03.055.13a | anyásyā vatsáṁ rihatī́ mimāya
03.055.13b | káyā bhuvā́ ní dadhe dhenúr ū́dhaḥ
03.055.13c | r̥tásya sā́ páyasāpinvatéḷā
03.055.13d | mahád devā́nām asuratvám ékam

03.055.14a | pádyā vaste pururū́pā vápūṁṣi
03.055.14b | ūrdhvā́ tasthau triáviṁ rérihāṇā
03.055.14c | r̥tásya sádma ví carāmi vidvā́n
03.055.14d | mahád devā́nām asuratvám ékam

03.055.15a | padé iva níhite dasmé antás
03.055.15b | táyor anyád guhiyam āvír anyát
03.055.15c | sadhrīcīnā́ pathíyā sā́ víṣūcī
03.055.15d | mahád devā́nām asuratvám ékam

03.055.16a | ā́ dhenávo dhunayantām áśiśvīḥ
03.055.16b | sabardúghāḥ śaśayā́ ápradugdhāḥ
03.055.16c | návyā-navyā yuvatáyo bhávantīr
03.055.16d | mahád devā́nām asuratvám ékam

03.055.17a | yád anyā́su vr̥ṣabhó róravīti
03.055.17b | só 'nyásmin@ yūthé ní dadhāti rétaḥ
03.055.17c | sá hí kṣápāvān sá bhágaḥ sá rā́jā
03.055.17d | mahád devā́nām asuratvám ékam

03.055.18a | vīrásya nú suáśviyaṁ janāsaḥ
03.055.18b | prá nú vocāma vidúr asya devā́ḥ
03.055.18c | ṣoḷhā́ yuktā́ḥ páñca-pañcā́ vahanti
03.055.18d | mahád devā́nām asuratvám ékam

03.055.19a | devás tváṣṭā savitā́ viśvárūpaḥ
03.055.19b | pupóṣa prajā́ḥ purudhā́ jajāna
03.055.19c | imā́ ca víśvā bhúvanāni asya
03.055.19d | mahád devā́nām asuratvám ékam

03.055.20a | mahī́ sám airac camúvā samīcī́
03.055.20b | ubhé té asya vásunā nír̥ṣṭe
03.055.20c | śr̥ṇvé vīró vindámāno vásūni
03.055.20d | mahád devā́nām asuratvám ékam

03.055.21a | imā́ṁ ca naḥ pr̥thivī́ṁ viśvádhāyā
03.055.21b | úpa kṣeti hitámitro ná rā́jā
03.055.21c | puraḥsádaḥ śarmasádo ná vīrā́
03.055.21d | mahád devā́nām asuratvám ékam

03.055.22a | niṣṣídhvarīs ta óṣadhīr utā́po
03.055.22b | rayíṁ ta indra pr̥thivī́ bibharti
03.055.22c | sákhāyas te vāmabhā́jaḥ siyāma
03.055.22d | mahád devā́nām asuratvám ékam

03.056.01a | ná tā́ minanti māyíno ná dhī́rā
03.056.01b | vratā́ devā́nām prathamā́ dhruvā́ṇi
03.056.01c | ná ródasī adrúhā vediyā́bhir
03.056.01d | ná párvatā nináme tasthivā́ṁsaḥ

03.056.02a | ṣáḍ bhārā́m̐ éko ácaran bibharti
03.056.02b | r̥táṁ várṣiṣṭham úpa gā́va ā́guḥ
03.056.02c | tisró mahī́r úparās tasthur átyā
03.056.02d | gúhā duvé níhite dárśi ékā

03.056.03a | tripājasyó vr̥ṣabhó viśvárūpa
03.056.03b | utá triudhā́ purudhá prajā́vān
03.056.03c | trianīkáḥ patyate mā́hināvān
03.056.03d | sá retodhā́ vr̥ṣabháḥ śáśvatīnām

03.056.04a | abhī́ka āsām padavī́r abodhi
03.056.04b | ādityā́nām ahuve cā́ru nā́ma
03.056.04c | ā́paś cid asmā aramanta devī́ḥ
03.056.04d | pŕ̥thag vrájantīḥ pári ṣīm avr̥ñjan

03.056.05a | trī́ ṣadhásthā sindhavas tríḥ kavīnā́m
03.056.05b | utá trimātā́ vidátheṣu samrā́ṭ
03.056.05c | r̥tā́varīr yóṣaṇās tisró ápyās
03.056.05d | trír ā́ divó vidáthe pátyamānāḥ

03.056.06a | trír ā́ diváḥ savitar vā́riyāṇi
03.056.06b | divé-diva ā́ suva trír no áhnaḥ
03.056.06c | tridhā́tu rāyá ā́ suvā vásūni
03.056.06d | bhága trātar dhiṣaṇe sātáye dhāḥ

03.056.07a | trír ā́ diváḥ savitā́ soṣavīti
03.056.07b | rā́jānā mitrā́váruṇā supāṇī́
03.056.07c | ā́paś cid asya ródasī cid urvī́
03.056.07d | rátnam bhikṣanta savitúḥ savā́ya

03.056.08a | trír uttamā́ dūṇáśā rocanā́ni
03.056.08b | tráyo rājanti ásurasya vīrā́ḥ
03.056.08c | r̥tā́vāna iṣirā́ dūḷábhāsas
03.056.08d | trír ā́ divó vidáthe santu devā́ḥ

03.057.01a | prá me vivikvā́m̐ avidan manīṣā́ṁ
03.057.01b | dhenúṁ cárantīm práyutām ágopām
03.057.01c | sadyáś cid yā́ duduhé bhū́ri dhāsér
03.057.01d | índras tád agníḥ panitā́ro asyāḥ

03.057.02a | índraḥ sú pūṣā́ vŕ̥ṣaṇā suhástā
03.057.02b | divó ná prītā́ḥ śaśayáṁ duduhre
03.057.02c | víśve yád asyāṁ raṇáyanta devā́ḥ
03.057.02d | prá vo átra vasavaḥ sumnám aśyām

03.057.03a | yā́ jāmáyo vŕ̥ṣṇa ichánti śaktíṁ
03.057.03b | namasyántīr jānate gárbham asmin
03.057.03c | áchā putráṁ dhenávo vāvaśānā́
03.057.03d | maháś caranti bíbhrataṁ vápūṁṣi

03.057.04a | áchā vivakmi ródasī suméke
03.057.04b | grā́vṇo yujānó adhvaré manīṣā́
03.057.04c | imā́ u te mánave bhū́rivārā
03.057.04d | ūrdhvā́ bhavanti darśatā́ yájatrāḥ

03.057.05a | yā́ te jihvā́ mádhumatī sumedhā́
03.057.05b | ágne devéṣu ucyáta urūcī́
03.057.05c | táyehá víśvām̐ ávase yájatrān
03.057.05d | ā́ sādaya pāyáyā cā mádhūni

03.057.06a | yā́ te agne párvatasyeva dhā́rā
03.057.06b | ásaścantī pīpáyad deva citrā́
03.057.06c | tā́m asmábhyam prámatiṁ jātavedo
03.057.06d | váso rā́sva sumatíṁ viśvájanyām

03.058.01a | dhenúḥ pratnásya kā́miyaṁ dúhānā
03.058.01b | antáḥ putráś carati dákṣiṇāyāḥ
03.058.01c | ā́ dyotaníṁ vahati śubhráyāmā
03.058.01d | uṣása stómo aśvínāv ajīgaḥ

03.058.02a | suyúg vahanti práti vām r̥téna
03.058.02b | ūrdhvā́ bhavanti pitáreva médhāḥ
03.058.02c | járethām asmád ví paṇér manīṣā́ṁ
03.058.02d | yuvór ávaś cakr̥mā́ yātam arvā́k

03.058.03a | suyúgbhir áśvaiḥ suvŕ̥tā ráthena
03.058.03b | dásrāv imáṁ śr̥ṇutaṁ ślókam ádreḥ
03.058.03c | kím aṅgá vām práty ávartiṁ gámiṣṭhā
03.058.03d | āhúr víprāso aśvinā purājā́ḥ

03.058.04a | ā́ manyethām ā́ gataṁ kác cid évair
03.058.04b | víśve jánāso aśvínā havante
03.058.04c | imā́ hí vāṁ gór̥jīkā mádhūni
03.058.04d | prá mitrā́so ná dadúr usró ágre

03.058.05a | tiráḥ purū́ cid aśvinā rájāṁsi
03.058.05b | āṅgūṣó vām maghavānā jáneṣu
03.058.05c | éhá yātam pathíbhir devayā́nair
03.058.05d | dásrāv imé vāṁ nidháyo mádhūnām

03.058.06a | purāṇám ókaḥ sakhiyáṁ śiváṁ vāṁ
03.058.06b | yuvór narā dráviṇaṁ jahnā́viyām
03.058.06c | púnaḥ kr̥ṇvānā́ḥ sakhiyā́ śivā́ni
03.058.06d | mádhvā madema sahá nū́ samānā́ḥ

03.058.07a | áśvinā vāyúnā yuváṁ sudakṣā
03.058.07b | niyúdbhiṣ ca sajóṣasā yuvānā
03.058.07c | nā́satyā tiróahniyaṁ juṣāṇā́
03.058.07d | sómam pibatam asrídhā sudānū

03.058.08a | áśvinā pári vām íṣaḥ purūcī́r
03.058.08b | īyúr gīrbhír yátamānā ámr̥dhrāḥ
03.058.08c | rátho ha vām r̥tajā́ ádrijūtaḥ
03.058.08d | pári dyā́vāpr̥thivī́ yāti sadyáḥ

03.058.09a | áśvinā madhuṣúttamo yuvā́kuḥ
03.058.09b | sómas tám pātam ā́ gataṁ duroṇé
03.058.09c | rátho ha vām bhū́ri várpaḥ kárikrat
03.058.09d | sutā́vato niṣkr̥tám ā́gamiṣṭhaḥ

03.059.01a | mitró jánān yātayati bruvāṇó
03.059.01b | mitró dādhāra pr̥thivī́m utá dyā́m
03.059.01c | mitráḥ kr̥ṣṭī́r ánimiṣābhí caṣṭe
03.059.01d | mitrā́ya havyáṁ ghr̥távaj juhota

03.059.02a | prá sá mitra márto astu práyasvān
03.059.02b | yás ta āditya śíkṣati vraténa
03.059.02c | ná hanyate ná jīyate tuvóto
03.059.02d | naínam áṁho aśnoty ántito ná dūrā́t

03.059.03a | anamīvā́sa íḷayā mádanto
03.059.03b | mitájñavo várimann ā́ pr̥thivyā́ḥ
03.059.03c | ādityásya vratám upakṣiyánto
03.059.03d | vayám mitrásya sumataú siyāma

03.059.04a | ayám mitró namasíyaḥ suśévo
03.059.04b | rā́jā sukṣatró ajaniṣṭa vedhā́ḥ
03.059.04c | tásya vayáṁ sumataú yajñíyasya
03.059.04d | ápi bhadré saumanasé siyāma

03.059.05a | mahā́m̐ ādityó námasopasádyo
03.059.05b | yātayájjano gr̥ṇaté suśévaḥ
03.059.05c | tásmā etát pányatamāya júṣṭam
03.059.05d | agnaú mitrā́ya havír ā́ juhota

03.059.06a | mitrásya carṣaṇīdhŕ̥to
03.059.06b | ávo devásya sānasí
03.059.06c | dyumnáṁ citráśravastamam

03.059.07a | abhí yó mahinā́ dívam
03.059.07b | mitró babhū́va sapráthāḥ
03.059.07c | abhí śrávobhiḥ pr̥thivī́m

03.059.08a | mitrā́ya páñca yemire
03.059.08b | jánā abhíṣṭiśavase
03.059.08c | sá devā́n víśvān bibharti

03.059.09a | mitró devéṣu āyúṣu
03.059.09b | jánāya vr̥ktábarhiṣe
03.059.09c | íṣa iṣṭávratā akaḥ

03.060.01a | ihéha vo mánasā bandhútā nara
03.060.01b | uśíjo jagmur abhí tā́ni védasā
03.060.01c | yā́bhir māyā́bhiḥ prátijūtivarpasaḥ
03.060.01d | saúdhanvanā yajñíyam bhāgám ānaśá

03.060.02a | yā́bhiḥ śácībhiś camasā́m̐ ápiṁśata
03.060.02b | yáyā dhiyā́ gā́m áriṇīta cármaṇaḥ
03.060.02c | yéna hárī mánasā nirátakṣata
03.060.02d | téna devatvám r̥bhavaḥ sám ānaśa

03.060.03a | índrasya sakhyám r̥bhávaḥ sám ānaśur
03.060.03b | mánor nápāto apáso dadhanvire
03.060.03c | saudhanvanā́so amr̥tatvám érire
03.060.03d | viṣṭvī́ śámībhiḥ sukŕ̥taḥ sukr̥tyáyā

03.060.04a | índreṇa yātha saráthaṁ suté sácām̐
03.060.04b | átho váśānām bhavathā sahá śriyā́
03.060.04c | ná vaḥ pratimaí sukr̥tā́ni vāghataḥ
03.060.04d | saúdhanvanā r̥bhavo vīríyāṇi ca

03.060.05a | índra rbhúbhir vā́javadbhiḥ sámukṣitaṁ
03.060.05b | sutáṁ sómam ā́ vr̥ṣasvā gábhastiyoḥ
03.060.05c | dhiyéṣitó maghavan dāśúṣo gr̥hé
03.060.05d | saudhanvanébhiḥ sahá matsuvā nŕ̥bhiḥ

03.060.06a | índra rbhumā́n vā́javān matsuvehá no
03.060.06b | asmín sávane śáciyā puruṣṭuta
03.060.06c | imā́ni túbhyaṁ svásarāṇi yemire
03.060.06d | vratā́ devā́nām mánuṣaś ca dhármabhiḥ

03.060.07a | índra rbhúbhir vājíbhir vājáyann ihá
03.060.07b | stómaṁ jaritúr úpa yāhi yajñíyam
03.060.07c | śatáṁ kétebhir iṣirébhir āyáve
03.060.07d | sahásraṇītho adhvarásya hómani

03.061.01a | úṣo vā́jena vājini prácetā
03.061.01b | stómaṁ juṣasva gr̥ṇató maghoni
03.061.01c | purāṇī́ devi yuvatíḥ púraṁdhir
03.061.01d | ánu vratáṁ carasi viśvavāre

03.061.02a | úṣo devi ámartiyā ví bhāhi
03.061.02b | candrárathā sūnŕ̥tā īráyantī
03.061.02c | ā́ tvā vahantu suyámāso áśvā
03.061.02d | híraṇyavarṇām pr̥thupā́jaso yé

03.061.03a | úṣaḥ pratīcī́ bhúvanāni víśvā
03.061.03b | ūrdhvā́ tiṣṭhasi amŕ̥tasya ketúḥ
03.061.03c | samānám árthaṁ caraṇīyámānā
03.061.03d | cakrám iva navyasi ā́ vavr̥tsva

03.061.04a | áva syū́meva cinvatī́ maghónī
03.061.04b | uṣā́ yāti ̀ svásarasya pátnī
03.061.04c | súvar jánantī subhágā sudáṁsā
03.061.04d | ā́ntād diváḥ papratha ā́ pr̥thivyā́ḥ

03.061.05a | áchā vo devī́m uṣásaṁ vibhātī́m
03.061.05b | prá vo bharadhvaṁ námasā suvr̥ktím
03.061.05c | ūrdhvám madhudhā́ diví pā́jo aśret
03.061.05d | prá rocanā́ ruruce raṇvásaṁdr̥k

03.061.06a | r̥tā́varī divó arkaír abodhi
03.061.06b | ā́ revátī ródasī citrám asthāt
03.061.06c | āyatī́m agna uṣásaṁ vibhātī́ṁ
03.061.06d | vāmám eṣi dráviṇam bhíkṣamāṇaḥ

03.061.07a | r̥tásya budhná uṣásām iṣaṇyán
03.061.07b | vŕ̥ṣā mahī́ ródasī ā́ viveśa
03.061.07c | mahī́ mitrásya váruṇasya māyā́
03.061.07d | candréva bhānúṁ ví dadhe purutrā́

03.062.01a | imā́ u vām bhr̥máyo mányamānā
03.062.01b | yuvā́vate ná tújiyā abhūvan
03.062.01c | kúva tyád indrāvaruṇā yáśo vāṁ
03.062.01d | yéna smā sínam bhárathaḥ sákhibhyaḥ

03.062.02a | ayám u vām purutámo rayīyáñ
03.062.02b | chaśvattamám ávase johavīti
03.062.02c | sajóṣāv indrāvaruṇā marúdbhir
03.062.02d | divā́ pr̥thivyā́ śr̥ṇutaṁ hávam me

03.062.03a | asmé tád indrāvaruṇā vásu ṣyād
03.062.03b | asmé rayír marutaḥ sárvavīraḥ
03.062.03c | asmā́n várūtrīḥ śaraṇaír avantu
03.062.03d | asmā́n hótrā bhā́ratī dákṣiṇābhiḥ

03.062.04a | bŕ̥haspate juṣásva no
03.062.04b | havyā́ni viśvadeviya
03.062.04c | rā́sva rátnāni dāśúṣe

03.062.05a | śúcim arkaír bŕ̥haspátim
03.062.05b | adhvaréṣu namasyata
03.062.05c | ánāmi ója ā́ cake

03.062.06a | vr̥ṣabháṁ carṣaṇīnáaṁ
03.062.06b | viśvárūpam ádābhiyam
03.062.06c | bŕ̥haspátiṁ váreṇiyam

03.062.07a | iyáṁ te pūṣann āghr̥ṇe
03.062.07b | suṣṭutír deva návyasī
03.062.07c | asmā́bhis túbhya@ śasyate

03.062.08a | tā́ṁ juṣasva gíram máma
03.062.08b | vājayántīm avā dhíyam
03.062.08c | vadhūyúr iva yóṣaṇām

03.062.09a | yó víśvābhí vipáśyati
03.062.09b | bhúvanā sáṁ ca páśyati
03.062.09c | sá naḥ pūṣā́vitā́ bhuvat

03.062.10a | tát savitúr váreṇiyam
03.062.10b | bhárgo devásya dhīmahi
03.062.10c | dhíyo yó naḥ pracodáyāt

03.062.11a | devásya savitúr vayáṁ
03.062.11b | vājayántaḥ púraṁdhiyā
03.062.11c | bhágasya rātím īmahe

03.062.12a | deváṁ náraḥ savitā́raṁ
03.062.12b | víprā yajñaíḥ suvr̥ktíbhiḥ
03.062.12c | namasyánti dhiyéṣitā́ḥ

03.062.13a | sómo jigāti gātuvíd
03.062.13b | devā́nām eti niṣkr̥tám
03.062.13c | r̥tásya yónim āsádam

03.062.14a | sómo asmábhyaṁ dvipáde
03.062.14b | cátuṣpade ca paśáve
03.062.14c | anamīvā́ íṣas karat

03.062.15a | asmā́kam ā́yu@ vardháyann
03.062.15b | abhímātīḥ sáhamānaḥ
03.062.15c | sómaḥ sadhástham ā́sadat

03.062.16a | ā́ no mitrāvaruṇā
03.062.16b | ghr̥taír gávyūtim ukṣatam
03.062.16c | mádhvā rájāṁsi sukratū

03.062.17a | uruśáṁsā namovŕ̥dhā
03.062.17b | mahnā́ dákṣasya rājathaḥ
03.062.17c | drā́ghiṣṭhābhiḥ śucivratā

03.062.18a | gr̥ṇānā́ jamádagninā
03.062.18b | yónāv r̥tásya sīdatam
03.062.18c | pātáṁ sómam r̥tāvr̥dhā

04.001.01a | tuvā́ṁ hí agne sádam ít samanyávo
04.001.01b | devā́so devám aratíṁ nierirá
04.001.01c | íti krátvā nieriré
04.001.01d | ámartiyaṁ yajata mártiyeṣu ā́
04.001.01e | devám ā́devaṁ janata prácetasaṁ
04.001.01f | víśvam ā́devaṁ janata prácetasam

04.001.02a | sá bhrā́taraṁ váruṇam agna ā́ vavr̥tsva
04.001.02b | devā́m̐ áchā sumatī́ yajñávanasaṁ
04.001.02c | jyáyiṣṭhaṁ+ yajñávanasam
04.001.02d | r̥tā́vānam ādityáṁ carṣaṇīdhŕ̥taṁ
04.001.02e | rā́jānaṁ carṣaṇīdhŕ̥tam

04.001.03a | sákhe sákhāyam abhí ā́ vavr̥tsuva
04.001.03b | āśúṁ ná cakráṁ ráthiyeva ráṁhiyā
04.001.03c | asmábhyaṁ dasma ráṁhiyā
04.001.03d | ágne mr̥r̥ḷīkáṁ+ váruṇe sácā vido
04.001.03e | marútsu viśvábhānuṣu
04.001.03f | tokā́ya tujé śuśucāna śáṁ kr̥dhi
04.001.03g | asmábhyaṁ dasma śáṁ kr̥dhi

04.001.04a | tuváṁ no agne váruṇasya vidvā́n
04.001.04b | devásya héḷo áva yāsisīṣṭhāḥ
04.001.04c | yájiṣṭho váhnitamaḥ śóśucāno
04.001.04d | víśvā dvéṣāṁsi prá mumugdhi asmát

04.001.05a | sá tváṁ no agne avamó bhavotī́
04.001.05b | nédiṣṭho asyā́ uṣáso víuṣṭau
04.001.05c | áva yakṣva no váruṇaṁ rárāṇo
04.001.05d | vīhí mr̥r̥ḷīkáṁ+ suhávo na edhi

04.001.06a | asyá śráyiṣṭhā+ subhágasya saṁdŕ̥g
04.001.06b | devásya citrátamā mártiyeṣu
04.001.06c | śúci ghr̥táṁ ná taptám ághniyāyā
04.001.06d | spārhā́ devásya maṁháneva dhenóḥ

04.001.07a | trír asya tā́ paramā́ santi satyā́
04.001.07b | spārhā́ devásya jánimāni agnéḥ
04.001.07c | ananté antáḥ párivīta ā́gāc
04.001.07d | chúciḥ śukró ariyó rórucānaḥ

04.001.08a | sá dūtó víśvéd abhí vaṣṭi sádmā
04.001.08b | hótā híraṇyaratho ráṁsujihvaḥ
04.001.08c | rohídaśvo vapuṣíyo vibhā́vā
04.001.08d | sádā raṇváḥ pitumátīva saṁsát

04.001.09a | sá cetayan mánuṣo yajñábandhuḥ
04.001.09b | prá tám mahyā́ raśanáyā nayanti
04.001.09c | sá kṣeti asya dúriyāsu sā́dhan
04.001.09d | devó mártasya sadhanitvám āpa

04.001.10a | sá tū́ no agnír nayatu prajānánn
04.001.10b | áchā rátnaṁ devábhaktaṁ yád asya
04.001.10c | dhiyā́ yád víśve amŕ̥tā ákr̥ṇvan
04.001.10d | diyaúṣ pitā́ janitā́ satyám ukṣan

04.001.11a | sá jāyata prathamáḥ pastíyāsu
04.001.11b | mahó budhné rájaso asyá yónau
04.001.11c | apā́d aśīrṣā́ guhámāno ántā
04.001.11d | ā́yóyuvāno vr̥ṣabhásya nīḷé

04.001.12a | prá śárdha ārta prathamáṁ vipanyā́m̐
04.001.12b | r̥tásya yónā vr̥ṣabhásya nīḷé
04.001.12c | spārhó yúvā vapuṣíyo vibhā́vā
04.001.12d | saptá priyā́so 'janayanta vŕ̥ṣṇe

04.001.13a | asmā́kam átra pitáro manuṣyā\
04.001.13b | abhí prá sedur r̥tám āśuṣāṇā́ḥ
04.001.13c | áśmavrajāḥ sudúghā vavré antár
04.001.13d | úd usrā́ ājann uṣáso huvānā́ḥ

04.001.14a | té marmr̥jata dadr̥vā́ṁso ádriṁ
04.001.14b | tád eṣām anyé abhíto ví vocan
04.001.14c | paśváyantrāso abhí kārám arcan
04.001.14d | vidánta jyótiś cakr̥pánta dhībhíḥ

04.001.15a | té gavyatā́ mánasā dr̥dhrám ubdháṁ
04.001.15b | gáa yemānám pári ṣántam ádrim
04.001.15c | dr̥r̥ḷháṁ+ náro vácasā daíviyena
04.001.15d | vrajáṁ gómantam uśíjo ví vavruḥ

04.001.16a | té manvata prathamáṁ nā́ma dhenós
04.001.16b | tríḥ saptá mātúḥ paramā́ṇi vindan
04.001.16c | táj jānatī́r abhí anūṣata vrā́
04.001.16d | āvír bhuvad aruṇī́r yaśásā góḥ

04.001.17a | néśat támo dúdhitaṁ rócata dyaúr
04.001.17b | úd deviyā́ uṣáso bhānúr arta
04.001.17c | ā́ sū́riyo br̥hatás tiṣṭhad ájrām̐
04.001.17d | r̥jú márteṣu vr̥jinā́ ca páśyan

04.001.18a | ā́d ít paścā́ bubudhānā́ ví akhyann
04.001.18b | ā́d íd rátnaṁ dhārayanta dyúbhaktam
04.001.18c | víśve víśvāsu dúriyāsu devā́
04.001.18d | mítra dhiyé varuṇa satyám astu

04.001.19a | áchā voceya śuśucānám agníṁ
04.001.19b | hótāraṁ viśvábharasaṁ yájiṣṭham
04.001.19c | śúci ū́dho atr̥ṇan ná gávām
04.001.19d | ándho ná pūtám páriṣiktam aṁśóḥ

04.001.20a | *víśveṣaam áditir yajñíyānāṁ
04.001.20b | víśveṣaam átithir mā́nuṣāṇām
04.001.20c | agnír devā́nām áva āvr̥ṇānáḥ
04.001.20d | sumr̥r̥ḷīkó+ bhavatu jātávedāḥ

04.002.01a | yó mártiyeṣu amŕ̥ta r̥tā́vā
04.002.01b | devó devéṣu aratír nidhā́yi
04.002.01c | hótā yájiṣṭho mahinā́@ śucádhyai
04.002.01d | havyaír agnír mánuṣa īrayádhyai

04.002.02a | ihá tváṁ sūno sahaso no adyá
04.002.02b | jātó jātā́m̐ ubháyām̐ antár agne
04.002.02c | dūtá īyase yuyujāná r̥ṣva
04.002.02d | r̥jumuṣkā́n vŕ̥ṣaṇaḥ śukráaṁś ca

04.002.03a | átyā vr̥dhasnū́ róhitā ghr̥tásnū
04.002.03b | r̥tásya manye mánasā jáviṣṭhā
04.002.03c | antár īyase aruṣā́ yujānó
04.002.03d | yuṣmā́ṁś ca devā́n víśa ā́ ca mártān

04.002.04a | aryamáṇaṁ váruṇam mitrám eṣām
04.002.04b | índrāvíṣṇū marúto aśvínotá
04.002.04c | suáśvo agne suráthaḥ surā́dhā
04.002.04d | éd u vaha suhavíṣe jánāya

04.002.05a | gómām̐ agne ávimām̐ aśvī́ yajñó
04.002.05b | nr̥vátsakhā sádam íd apramr̥ṣyáḥ
04.002.05c | íḷāvām̐ eṣó asura prajā́vān
04.002.05d | dīrghó rayíḥ pr̥thubudhnáḥ sabhā́vān

04.002.06a | yás ta idhmáṁ jabhárat siṣvidānó
04.002.06b | mūrdhā́naṁ vā tatápate tuvāyā́
04.002.06c | bhúvas tásya svátavām̐ḥ pāyúr agne
04.002.06d | víśvasmāt sīm aghāyatá uruṣya

04.002.07a | yás te bhárād ánniyate cid ánnaṁ
04.002.07b | niśíṣan mandrám átithim udī́rat
04.002.07c | ā́ devayúr inádhate duroṇé
04.002.07d | tásmin rayír dhruvó astu dáasvān

04.002.08a | yás tvā doṣā́ yá uṣási praśáṁsāt
04.002.08b | priyáṁ vā tvā kr̥ṇávate havíṣmān
04.002.08c | áśvo ná své dáma ā́ hemiyā́vān
04.002.08d | tám áṁhasaḥ pīparo dāśuvā́ṁsam

04.002.09a | yás túbhyam agne amŕ̥tāya dā́śad
04.002.09b | dúvas tuvé kr̥ṇávate yatásruk
04.002.09c | ná sá rāyā́ śaśamānó ví yoṣan
04.002.09d | naínam áṁhaḥ pári varad aghāyóḥ

04.002.10a | yásya tvám agne adhvaráṁ jújoṣo
04.002.10b | devó mártasya súdhitaṁ rárāṇaḥ
04.002.10c | prītéd asad dhótarā sā́ yaviṣṭha
04.002.10d | ásāma yásya vidható vr̥dhā́saḥ

04.002.11a | cíttim ácittiṁ cinavad ví vidvā́n
04.002.11b | pr̥ṣṭhéva vītā́ vr̥jinā́ ca mártān
04.002.11c | rāyé ca naḥ suapatyā́ya deva
04.002.11d | dítiṁ ca rā́sva áditim uruṣya

04.002.12a | kavíṁ śaśāsuḥ kaváyo ádabdhā
04.002.12b | nidhāráyanto dúriyāsu āyóḥ
04.002.12c | átas tuváṁ dŕ̥śiyām̐ agna etā́n
04.002.12d | paḍbhíḥ paśyer ádbhutām̐ aryá évaiḥ

04.002.13a | tuvám agne vāgháte supráṇītiḥ
04.002.13b | sutásomāya vidhaté yaviṣṭha
04.002.13c | rátnam bhara śaśamānā́ya ghr̥ṣve
04.002.13d | pr̥thú ścandrám ávase carṣaṇiprā́ḥ

04.002.14a | ádhā ha yád vayám agne tuvāyā́
04.002.14b | paḍbhír hástebhiś cakr̥mā́ tanū́bhiḥ
04.002.14c | ráthaṁ ná kránto ápasā bhuríjor
04.002.14d | r̥táṁ yemuḥ sudhíya āśuṣāṇā́ḥ

04.002.15a | ádhā mātúr uṣásaḥ saptá víprā
04.002.15b | jā́yemahi prathamā́ vedháso nr̥ŕ̥n
04.002.15c | divás putrā́ áṅgiraso bhavema
04.002.15d | ádriṁ rujema dhanínaṁ śucántaḥ

04.002.16a | ádhā yáthā naḥ pitáraḥ párāsaḥ
04.002.16b | pratnā́so agna r̥tám āśuṣāṇā́ḥ
04.002.16c | śúcī́d ayan dī́dhitim ukthaśā́saḥ
04.002.16d | kṣā́mā bhindánto aruṇī́r ápa vran

04.002.17a | sukármāṇaḥ surúco devayánto
04.002.17b | áyo ná devā́ jánimā dhámantaḥ
04.002.17c | śucánto agníṁ vavr̥dhánta índram
04.002.17d | ūrváṁ gávyam pariṣádanto agman

04.002.18a | ā́ yūthéva kṣumáti paśvó akhyad
04.002.18b | devā́nāṁ yáj jánima ánti ugra
04.002.18c | mártānaaṁ cid urváśīr akr̥pran
04.002.18d | vr̥dhé cid aryá úparasya āyóḥ

04.002.19a | ákarma te suápaso abhūma
04.002.19b | r̥tám avasrann uṣáso vibhātī́ḥ
04.002.19c | ánūnam agním purudhā́ suścandráṁ
04.002.19d | devásya mármr̥jataś cā́ru cákṣuḥ

04.002.20a | etā́ te agna ucáthāni vedho
04.002.20b | ávocāma kaváye tā́ juṣasva
04.002.20c | úc chocasva kr̥ṇuhí vásyaso no
04.002.20d | mahó rāyáḥ puruvāra prá yandhi

04.003.01a | ā́ vo rā́jānam adhvarásya rudráṁ
04.003.01b | hótāraṁ satyayájaṁ ródasīyoḥ
04.003.01c | agním purā́ tanayitnór acíttād
04.003.01d | *dhíraṇyarūpam ávase kr̥ṇudhvam

04.003.02a | ayáṁ yóniś cakr̥mā́ yáṁ vayáṁ te
04.003.02b | jāyéva pátya uśatī́ suvā́sāḥ
04.003.02c | arvācīnáḥ párivīto ní ṣīda
04.003.02d | imā́ u te suapāka pratīcī́ḥ

04.003.03a | āśr̥ṇvaté ádr̥pitāya mánma
04.003.03b | nr̥cákṣase sumr̥ḷīkā́ya vedhaḥ
04.003.03c | devā́ya śastím amŕ̥tāya śaṁsa
04.003.03d | grā́veva sótā madhuṣúd yám īḷé

04.003.04a | tuváṁ cin naḥ śámiyā agne asyā́
04.003.04b | r̥tásya bodhi r̥tacit suādhī́ḥ
04.003.04c | kadā́ ta ukthā́ sadhamā́diyāni
04.003.04d | kadā́ bhavanti sakhiyā́ gr̥hé te

04.003.05a | kathā́ ha tád váruṇāya tvám agne
04.003.05b | kathā́ divé garhase kán na ā́gaḥ
04.003.05c | kathā́ mitrā́ya mīḷhúṣe pr̥thivyaí
04.003.05d | brávaḥ kád aryamaṇé kád bhágāya

04.003.06a | kád dhíṣṇiyāsu vr̥dhasānó agne
04.003.06b | kád vā́tāya prátavase śubhaṁyé
04.003.06c | párijmane nā́satiyāya kṣé
04.003.06d | brávaḥ kád agne rudarā́ya+ nr̥ghné

04.003.07a | kathā́ mahé puṣṭimbharā́ya pūṣṇé
04.003.07b | kád rudrā́ya súmakhāya havirdé
04.003.07c | kád víṣṇava urugāyā́ya réto
04.003.07d | brávaḥ kád agne śárave br̥hatyaí

04.003.08a | kathā́ śárdhāya marútām r̥tā́ya
04.003.08b | kathā́ sūré br̥haté pr̥chyámānaḥ
04.003.08c | práti bravo áditaye turā́ya
04.003.08d | sā́dhā divó jātavedaś cikitvā́n

04.003.09a | r̥téna rtáṁ níyatam īḷa ā́ gór
04.003.09b | āmā́ sácā mádhumat pakvám agne
04.003.09c | kr̥ṣṇā́ satī́ rúśatā dhāsínaiṣā́
04.003.09d | jā́maryeṇa ̀ páyasā pipāya@

04.003.10a | r̥téna hí ṣmā vr̥ṣabháś cid aktáḥ
04.003.10b | púmām̐ agníḥ páyasā pr̥ṣṭhíyena
04.003.10c | áspandamāno acarad vayodhā́
04.003.10d | vŕ̥ṣā śukráṁ duduhe pŕ̥śnir ū́dhaḥ

04.003.11a | r̥téna ádriṁ ví asan bhidántaḥ
04.003.11b | sám áṅgiraso navanta góbhiḥ
04.003.11c | śunáṁ náraḥ pári ṣadann uṣā́sam
04.003.11d | āvíḥ súvar abhavaj jāté agnaú

04.003.12a | r̥téna devī́r amŕ̥tā ámr̥ktā
04.003.12b | árṇobhir ā́po mádhumadbhir agne
04.003.12c | vājī́ ná ̀ sárgeṣu prastubhānáḥ
04.003.12d | prá sádam ít srávitave dadhanyuḥ

04.003.13a | mā́ kásya yakṣáṁ sádam íd dhuró gā
04.003.13b | mā́ veśásya praminató mā́ āpéḥ
04.003.13c | mā́ bhrā́tur agne ánr̥jor r̥ṇáṁ ver
04.003.13d | mā́ sákhyur dákṣaṁ ripór bhujema

04.003.14a | rákṣā ṇo agne táva rákṣaṇebhī
04.003.14b | rārakṣāṇáḥ ̀ sumakha priṇānáḥ@
04.003.14c | práti ṣphura ví ruja vīḍu áṁho
04.003.14d | jahí rákṣo máhi cid vāvr̥dhānám

04.003.15a | ebhír bhava sumánā agne arkaír
04.003.15b | imā́n spr̥śa mánmabhiḥ śūra vā́jān
04.003.15c | utá bráhmāṇi aṅgiro juṣasva
04.003.15d | sáṁ te śastír devávātā jareta

04.003.16a | etā́ víśvā vidúṣe túbhyaṁ vedho
04.003.16b | nīthā́ni agne niṇiyā́ vácāṁsi
04.003.16c | nivácanā kaváye kā́viyāni
04.003.16d | áśaṁsiṣam matíbhir vípra ukthaíḥ

04.004.01a | kr̥ṇuṣvá pā́jaḥ prásitiṁ ná pr̥thvī́ṁ
04.004.01b | yāhí rā́jeva ámavām̐ íbhena
04.004.01c | tr̥ṣvī́m ánu ̀ prásitiṁ druṇānó@
04.004.01d | ástāsi vídhya rakṣásas tápiṣṭhaiḥ

04.004.02a | táva bhramā́sa āśuyā́ patanti
04.004.02b | ánu spr̥śa dhr̥ṣatā́ śóśucānaḥ
04.004.02c | tápūṁṣi agne juhúvā pataṁgā́n
04.004.02d | ásaṁdito ví sr̥ja víṣvag ulkā́ḥ

04.004.03a | práti spáśo ví sr̥ja tū́rṇitamo
04.004.03b | bhávā pāyúr viśó asyā́ ádabdhaḥ
04.004.03c | yó no dūré agháśaṁso yó ánti
04.004.03d | ágne mā́kiṣ ṭe vyáthir ā́ dadharṣīt

04.004.04a | úd agne tiṣṭha práti ā́ tanuṣva
04.004.04b | ní amítrām̐ oṣatāt tigmahete
04.004.04c | yó no árātiṁ samidhāna cakré
04.004.04d | nīcā́ táṁ dhakṣi atasáṁ ná śúṣkam

04.004.05a | ūrdhvó bhava práti vidhyā́dhi asmád
04.004.05b | āvíṣ kr̥ṇuṣva daíviyāni agne
04.004.05c | áva sthirā́ tanuhi yātujū́nāṁ
04.004.05d | jāmím ájāmim prá mr̥ṇīhi śátrūn

04.004.06a | sá te jānāti sumatíṁ yaviṣṭha
04.004.06b | yá ī́vate bráhmaṇe gātúm aírat
04.004.06c | víśvāni asmai sudínāni rāyó
04.004.06d | dyumnā́ni aryó ví dúro abhí dyaut

04.004.07a | séd agne astu subhágaḥ sudā́nur
04.004.07b | yás tvā nítyena havíṣā yá ukthaíḥ
04.004.07c | píprīṣati svá ā́yuṣi duroṇé
04.004.07d | víśvéd asmai sudínā sā́sad iṣṭíḥ

04.004.08a | árcāmi te sumatíṁ ghóṣi arvā́k
04.004.08b | sáṁ te vāvā́tā jaratām iyáṁ gī́ḥ
04.004.08c | suáśvās tvā suráthā marjayema
04.004.08d | asmé kṣatrā́ṇi dhārayer ánu dyū́n

04.004.09a | ihá tvā bhū́ri ā́ cared úpa tmán
04.004.09b | dóṣāvastar dīdivā́ṁsam ánu dyū́n
04.004.09c | krī́ḷantas tvā sumánasaḥ sapema
04.004.09d | abhí dyumnā́ tasthivā́ṁso jánānām

04.004.10a | yás tvā suáśvaḥ suhiraṇyó agna
04.004.10b | upayā́ti vásumatā ráthena
04.004.10c | tásya trātā́ bhavasi tásya sákhā
04.004.10d | yás ta ātithyám ānuṣág jújoṣat

04.004.11a | mahó rujāmi bandhútā vácobhis
04.004.11b | tán mā pitúr gótamād ánv iyāya
04.004.11c | tuváṁ no asyá vácasaś cikiddhi
04.004.11d | hótar yaviṣṭha sukrato dámūnāḥ

04.004.12a | ásvapnajas taráṇayaḥ suśévā
04.004.12b | átandrāso avr̥kā́ áśramiṣṭhāḥ
04.004.12c | té pāyávaḥ sadhríañco niṣádya
04.004.12d | ágne táva naḥ paantu amūra

04.004.13a | yé pāyávo māmateyáṁ te agne
04.004.13b | páśyanto andháṁ duritā́d árakṣan
04.004.13c | rarákṣa tā́n sukŕ̥to viśvávedā
04.004.13d | dípsanta íd ripávo nā́ha debhuḥ

04.004.14a | tváyā vayáṁ sadhaníyas tuvótās
04.004.14b | táva práṇīti aśiyāma vā́jān
04.004.14c | ubhā́ śáṁsā sūdaya satyatāte
04.004.14d | anuṣṭhuyā́ kr̥ṇuhi ahrayāṇa

04.004.15a | ayā́ te agne samídhā vidhema
04.004.15b | práti stómaṁ śasyámānaṁ gr̥bhāya
04.004.15c | dáhāśáso rakṣásaḥ pāhí asmā́n
04.004.15d | druhó nidó mitramaho avadyā́t

04.005.01a | vaiśvānarā́ya mīḷhúṣe sajóṣāḥ
04.005.01b | kathā́ dāśema agnáye br̥hád bhā́ḥ
04.005.01c | ánūnena br̥hatā́ vakṣáthena
04.005.01d | úpa stabhāyad upamín ná ródhaḥ

04.005.02a | mā́ nindata yá imā́m máhya@ rātíṁ
04.005.02b | devó dadaú mártiyāya svadhā́vān
04.005.02c | pā́kāya gŕ̥tso amŕ̥to vícetā
04.005.02d | vaiśvānaró nŕ̥tamo yahvó agníḥ

04.005.03a | sā́ma dvibárhā máhi tigmábhr̥ṣṭiḥ
04.005.03b | sahásraretā vr̥ṣabhás túviṣmān
04.005.03c | padáṁ ná gór ápagūḷhaṁ vividvā́n
04.005.03d | agnír máhyam préd u vocan manīṣā́m

04.005.04a | prá tā́m̐ agnír babhasat tigmájambhas
04.005.04b | tápiṣṭhena śocíṣā yáḥ surā́dhāḥ
04.005.04c | prá yé minánti váruṇasya dhā́ma
04.005.04d | priyā́ mitrásya cétato dhruvā́ṇi

04.005.05a | abhrātáro ná yóṣaṇo viántaḥ
04.005.05b | patirípo ná jánayo durévāḥ
04.005.05c | pāpā́saḥ sánto anr̥tā́ asatyā́
04.005.05d | idám padám ajanatā gabhīrám

04.005.06a | idám me agne kíyate pavāka+
04.005.06b | áminate gurúm bhāráṁ ná mánma
04.005.06c | br̥hád dadhātha dhr̥ṣatā́ gabhīráṁ
04.005.06d | yahvám pr̥ṣṭhám práyasā saptádhātu

04.005.07a | tám ín nú evá samanā́ samānám
04.005.07b | abhí krátvā punatī́ dhītír aśyāḥ
04.005.07c | sasásya cármann ádhi cā́ru pŕ̥śner
04.005.07d | ágre rupá ā́rupitaṁ jábāru

04.005.08a | pravā́ciyaṁ vácasaḥ kím me asyá
04.005.08b | gúhā hitám úpa niṇíg vadanti
04.005.08c | yád usríyāṇām ápa vā́r iva vrán
04.005.08d | pā́ti priyáṁ rupó ágram padáṁ véḥ

04.005.09a | idám u tyán máhi mahā́m ánīkaṁ
04.005.09b | yád usríyā sácata pūrviyáṁ gaúḥ
04.005.09c | r̥tásya padé ádhi dī́diyānaṁ
04.005.09d | gúhā raghuṣyád raghuyád viveda

04.005.10a | ádha dyutānáḥ pitaróḥ+ sácāsā́
04.005.10b | ámanuta gúhiyaṁ cā́ru pŕ̥śneḥ
04.005.10c | mātúṣ padé paramé ánti ṣád gór
04.005.10d | vŕ̥ṣṇaḥ śocíṣaḥ práyatasya jihvā́

04.005.11a | r̥táṁ voce námasā pr̥chyámānas
04.005.11b | távāśásā jātavedo yádīdám
04.005.11c | tuvám asyá kṣayasi yád dha víśvaṁ
04.005.11d | diví yád u dráviṇaṁ yát pr̥thivyā́m

04.005.12a | kíṁ no asyá dráviṇaṁ kád dha rátnaṁ
04.005.12b | ví no voco jātavedaś cikitvā́n
04.005.12c | gúhā́dhvanaḥ paramáṁ yán no asyá
04.005.12d | réku padáṁ ná nidānā́ áganma

04.005.13a | kā́ maryā́dā vayúnā kád dha vāmám
04.005.13b | áchā gamema raghávo ná vā́jam
04.005.13c | kadā́ no devī́r amŕ̥tasya pátnīḥ
04.005.13d | sū́ro várṇena tatanann uṣā́saḥ

04.005.14a | aniréṇa vácasā phalgúvena
04.005.14b | pratī́tiyena kr̥dhúnātr̥pā́saḥ
04.005.14c | ádhā té agne kím ihā́ vadanti
04.005.14d | anāyudhā́sa ā́satā sacantām

04.005.15a | asyá śriyé samidhānásya vŕ̥ṣṇo
04.005.15b | vásor ánīkaṁ dáma ā́ ruroca
04.005.15c | rúśad vásānaḥ sudŕ̥śīkarūpaḥ
04.005.15d | kṣitír ná rāyā́ puruvā́ro adyaut

04.006.01a | ūrdhvá ū ṣú ṇo adhvarasya hotar
04.006.01b | ágne tíṣṭha devátātā yájīyān
04.006.01c | tuváṁ hí víśvam abhí ási mánma
04.006.01d | prá vedhásaś cit tirasi manīṣā́m

04.006.02a | ámūro hótā ní asādi vikṣú
04.006.02b | agnír mandró vidátheṣu prácetāḥ
04.006.02c | ūrdhuvám bhānúṁ savitéva aśren
04.006.02d | méteva dhūmáṁ stabhāyad úpa dyā́m

04.006.03a | yatā́ sujūrṇī́ rātínī ghr̥tā́cī
04.006.03b | pradakṣiṇíd devátātim urāṇáḥ
04.006.03c | úd u svárur ̀ navajā́ ná akráḥ
04.006.03d | paśvó anakti súdhitaḥ sumékaḥ

04.006.04a | stīrṇé barhíṣi samidhāné agnā́
04.006.04b | ūrdhvó adhvaryúr jujuṣāṇó asthāt
04.006.04c | pári agníḥ paśupáa ná hótā
04.006.04d | triviṣṭí eti pradíva urāṇáḥ

04.006.05a | pári tmánā mitádrur eti hótā
04.006.05b | agnír mandró mádhuvacā r̥tā́vā
04.006.05c | drávanti asya vājíno ná śókā
04.006.05d | bháyante víśvā bhúvanā yád ábhrāṭ

04.006.06a | bhadrā́ te agne suanīka saṁdŕ̥g
04.006.06b | ghorásya sató víṣuṇasya cā́ruḥ
04.006.06c | ná yát te śocís támasā váranta
04.006.06d | ná dhvasmā́nas tanúvī répa ā́ dhuḥ

04.006.07a | ná yásya sā́tur jánitor ávāri
04.006.07b | ná mātárāpitárā nū́ cid iṣṭaú
04.006.07c | ádhā mitró ná súdhitaḥ pavākó+
04.006.07d | agnír dīdāya mā́nuṣīṣu vikṣú

04.006.08a | dvír yám páñca jī́janan saṁvásānāḥ
04.006.08b | svásāro agním mā́nuṣīṣu vikṣú
04.006.08c | uṣarbúdham atharíyo ná dántaṁ
04.006.08d | śukráṁ suā́sam paraśúṁ ná tigmám

04.006.09a | táva tyé agne haríto ghr̥tasnā́
04.006.09b | róhitāsa r̥juáñcaḥ suáñcaḥ
04.006.09c | aruṣā́so vŕ̥ṣaṇa r̥jumuṣkā́
04.006.09d | ā́ devátātim ahuvanta dasmā́ḥ

04.006.10a | yé ha tyé te sáhamānā ayā́sas
04.006.10b | tveṣā́so agne arcáyaś cáranti
04.006.10c | śyenā́so ná duvasanā́so árthaṁ
04.006.10d | tuviṣvaṇáso mā́rutaṁ ná śárdhaḥ

04.006.11a | ákāri bráhma samidhāna túbhyaṁ
04.006.11b | śáṁsāti uktháṁ yájate ví ū dhāḥ
04.006.11c | hótāram agním mánuṣo ní ṣedur
04.006.11d | namasyánta uśíjaḥ śáṁsam āyóḥ

04.007.01a | ayám ihá prathamó dhāyi dhātŕ̥bhir
04.007.01b | hótā yájiṣṭho adhvaréṣu ī́ḍiyaḥ
04.007.01c | yám ápnavāno bhŕ̥gavo virurucúr
04.007.01d | váneṣu citráṁ vibhúvaṁ viśé-viśe

04.007.02a | ágne kadā́ ta ānuṣág
04.007.02b | bhúvad devásya cétanam
04.007.02c | ádhā hí tvā jagr̥bhriré
04.007.02d | mártāso vikṣú ī́ḍiyam

04.007.03a | r̥tā́vānaṁ vícetasam
04.007.03b | páśyanto dyā́m iva stŕ̥bhiḥ
04.007.03c | víśveṣām adhvarā́ṇaaṁ
04.007.03d | haskartā́raṁ dáme-dame

04.007.04a | āśúṁ dūtáṁ vivásvato
04.007.04b | víśvā yáś carṣaṇī́r abhí
04.007.04c | ā́ jabhruḥ ketúm āyávo
04.007.04d | bhŕ̥gavāṇaṁ viśé-viśe

04.007.05a | tám īṁ hótāram ānuṣák
04.007.05b | cikitvā́ṁsaṁ ní ṣedire
04.007.05c | raṇvám pavākáśociṣaṁ+
04.007.05d | yájiṣṭhaṁ saptá dhā́mabhiḥ

04.007.06a | táṁ śáśvatīṣu mātŕ̥ṣu
04.007.06b | vána ā́ vītám áśritam
04.007.06c | citráṁ sántaṁ gúhā hitáṁ
04.007.06d | suvédaṁ kūcidarthínam

04.007.07a | sasásya yád víyutā sásminn ū́dhann
04.007.07b | r̥tásya dhā́man raṇáyanta devā́ḥ
04.007.07c | mahā́m̐ agnír námasā rātáhavyo
04.007.07d | vér adhvarā́ya sádam íd r̥tā́vā

04.007.08a | vér adhvarásya dūtíyāni vidvā́n
04.007.08b | ubhé antā́ ródasī saṁcikitvā́n
04.007.08c | dūtá īyase pradíva urāṇó
04.007.08d | vidúṣṭaro divá āródhanāni

04.007.09a | kr̥ṣṇáṁ ta éma rúśataḥ puró bhā́ś
04.007.09b | cariṣṇú arcír vápuṣām íd ékam
04.007.09c | yád ápravītā dádhate ha gárbhaṁ
04.007.09d | sadyáś cij jātó bhávasī́d u dūtáḥ

04.007.10a | sadyó jātásya dádr̥śānam ójo
04.007.10b | yád asya vā́to anuvā́ti śocíḥ
04.007.10c | vr̥ṇákti tigmā́m ataséṣu jihvā́ṁ
04.007.10d | sthirā́ cid ánnā dayate ví jámbhaiḥ

04.007.11a | tr̥ṣú yád ánnā tr̥ṣúṇā vavákṣa
04.007.11b | tr̥ṣúṁ dūtáṁ kr̥ṇute yahvó agníḥ
04.007.11c | vā́tasya meḷíṁ sacate nijū́rvann
04.007.11d | āśúṁ ná vājayate hinvé árvā

04.008.01a | dūtáṁ vo viśvávedasaṁ
04.008.01b | havyavā́ham ámartiyam
04.008.01c | yájiṣṭham r̥ñjase girā́

04.008.02a | sá hí védā vásudhitim
04.008.02b | mahā́m̐ āródhanaṁ diváḥ
04.008.02c | sá devā́m̐ éhá vakṣati

04.008.03a | sá veda devá ānámaṁ
04.008.03b | devā́m̐ r̥tāyaté dáme
04.008.03c | dā́ti priyā́ṇi cid vásu

04.008.04a | sá hótā séd u dūtíyaṁ
04.008.04b | cikitvā́m̐ antár īyate
04.008.04c | vidvā́m̐ āródhanaṁ diváḥ

04.008.05a | té siyāma yé agnáye
04.008.05b | dadāśúr havyádātibhiḥ
04.008.05c | yá īm púṣyanta indhaté

04.008.06a | té rāyā́ té suvī́riyaiḥ
04.008.06b | sasavā́ṁso ví śr̥ṇvire
04.008.06c | yé agnā́ dadhiré dúvaḥ

04.008.07a | asmé rā́yo divé-dive
04.008.07b | sáṁ carantu puruspŕ̥haḥ
04.008.07c | asmé vā́jāsa īratām

04.008.08a | sá vípraś carṣaṇīnáaṁ
04.008.08b | śávasā mā́nuṣāṇaam
04.008.08c | áti kṣipréva vidhyati

04.009.01a | ágne mr̥r̥ḷá+ mahā́m̐ asi
04.009.01b | yá īm ā́ devayúṁ jánam
04.009.01c | iyétha barhír āsádam

04.009.02a | sá mā́nuṣīṣu dūḷábho
04.009.02b | vikṣú prāvī́r ámartiyaḥ
04.009.02c | dūtó víśveṣaam bhuvat

04.009.03a | sá sádma pári ṇīyate
04.009.03b | hótā mandró díviṣṭiṣu
04.009.03c | utá pótā ní ṣīdati

04.009.04a | utá gnā́ agnír adhvará
04.009.04b | utó gr̥hápatir dáme
04.009.04c | utá brahmā́ ní ṣīdati

04.009.05a | véṣi hí adhvarīyatā́m
04.009.05b | havyā́ ca mā́nuṣāṇaam
04.009.05c | upavaktā́ jánānaam

04.009.06a | véṣī́d u asya dūtíyaṁ
04.009.06b | havyám mártasya vóḷhave
04.009.06c | yásya jújoṣo adhvarám

04.009.07a | asmā́kaṁ joṣi adhvarám
04.009.07b | asmā́kaṁ yajñám aṅgiraḥ
04.009.07c | asmā́kaṁ śr̥ṇudhī hávam

04.009.08a | pári te dūḷábho rátho
04.009.08b | asmā́m̐ aśnotu viśvátaḥ
04.009.08c | yéna rákṣasi dāśúṣaḥ

04.010.01a | ágne tám adyá
04.010.01b | áśvaṁ ná stómaiḥ
04.010.01c | krátuṁ ná bhadráṁ
04.010.01d | hr̥dispŕ̥śam r̥dhiyā́mā ta óhaiḥ

04.010.02a | ádhā hí agne
04.010.02b | krátor bhadrásya
04.010.02c | dákṣasya sādhóḥ
04.010.02d | rathī́r r̥tásya br̥ható babhū́tha

04.010.03a | ebhír no arkaír
04.010.03b | bhávā no arvā́ṅ
04.010.03c | súvar ṇá jyótiḥ
04.010.03d | ágne víśvebhiḥ sumánā ánīkaiḥ

04.010.04a | ābhíṣ ṭe adyá
04.010.04b | gīrbhír gr̥ṇánto
04.010.04c | ágne dā́śema
04.010.04d | prá te divó ná stanayanti śúṣmāḥ

04.010.05a | áva svā́diṣṭhā
04.010.05b | gne sáṁdr̥ṣṭir
04.010.05c | dā́ cid áhna
04.010.05d | dā́ cid aktóḥ
04.010.05e | śriyé rukmó ná rocata upāké

04.010.06a | ghr̥táṁ ná pūtáṁ
04.010.06b | tanū́r arepā́ḥ
04.010.06c | śúci híraṇyam
04.010.06d | tát te rukmó ná rocata svadhāvaḥ

04.010.07a | kr̥táṁ cid dhí ṣmā
04.010.07b | sánemi dvéṣo
04.010.07c | ágna inóṣi mártāt
04.010.07d | itthā́ yájamānād r̥tāvaḥ

04.010.08a | śivā́ naḥ sakhyā́
04.010.08b | sántu bhrātrā́
04.010.08c | ágne devéṣu yuṣmé
04.010.08d | sā́ no nā́bhiḥ sádane sásmin ū́dhan

04.011.01a | bhadráṁ te agne sahasinn ánīkam
04.011.01b | upāká ā́ rocate sū́riyasya
04.011.01c | rúśad dr̥śé dadr̥śe naktayā́ cid
04.011.01d | árūkṣitaṁ dr̥śá ā́ rūpé ánnam

04.011.02a | ví ṣāhi agne gr̥ṇaté manīṣā́ṁ
04.011.02b | kháṁ vépasā tuvijāta stávānaḥ
04.011.02c | víśvebhir yád vāvánaḥ śukra devaís
04.011.02d | tán no rāsva sumaho bhū́ri mánma

04.011.03a | tuvád agne kā́viyā tván manīṣā́s
04.011.03b | tuvád ukthā́ jāyante rā́dhiyāni
04.011.03c | tuvád eti dráviṇaṁ vīrápeśā
04.011.03d | itthā́dhiye dāśúṣe mártiyāya

04.011.04a | tuvád vājī́ vājambharó víhāyā
04.011.04b | abhiṣṭikŕ̥j jāyate satyáśuṣmaḥ
04.011.04c | tuvád rayír devájūto mayobhús
04.011.04d | tuvád āśúr jūjuvā́m̐ agne árvā

04.011.05a | tuvā́m agne prathamáṁ devayánto
04.011.05b | devám mártā amr̥ta mandrájihvam
04.011.05c | dveṣoyútam ā́ vivāsanti dhībhír
04.011.05d | dámūnasaṁ gr̥hápatim ámūram

04.011.06a | āré asmád ámatim āré áṁha
04.011.06b | āré víśvāṁ durmatíṁ yán nipā́si
04.011.06c | doṣā́ śiváḥ sahasaḥ sūno agne
04.011.06d | yáṁ devá ā́ cit sácase suastí

04.012.01a | yás tvā́m agna inádhate yatásruk
04.012.01b | trís te ánnaṁ kr̥ṇávat sásmin áhan
04.012.01c | sá sú dyumnaír abhí astu prasákṣat
04.012.01d | táva krátvā jātavedaś cikitvā́n

04.012.02a | idhmáṁ yás te jabhárac chaśramāṇó
04.012.02b | mahó agne ánīkam ā́ saparyán
04.012.02c | sá idhānáḥ práti doṣā́m uṣā́sam
04.012.02d | púṣyan rayíṁ sacate ghnánn amítrān

04.012.03a | agnír īśe br̥hatáḥ kṣatríyasya
04.012.03b | agnír vā́jasya paramásya rāyáḥ
04.012.03c | dádhāti rátnaṁ vidhaté yáviṣṭho
04.012.03d | ví ānuṣáṅ mártiyāya svadhā́vān

04.012.04a | yác cid dhí te puruṣatrā́ yaviṣṭha
04.012.04b | ácittibhiś cakr̥mā́ kác cid ā́gaḥ
04.012.04c | kr̥dhī́ ṣú asmā́m̐ áditer ánāgān
04.012.04d | ví énāṁsi śiśratho víṣvag agne

04.012.05a | maháś cid agna énaso abhī́ka
04.012.05b | ūrvā́d devā́nām utá mártiyānām
04.012.05c | mā́ te sákhāyaḥ sádam íd riṣāma
04.012.05d | yáchā tokā́ya tánayāya śáṁ yóḥ

04.012.06a | yáthā ha tyád vasavo gauríyaṁ cit
04.012.06b | padí ṣitā́m ámuñcatā yajatrāḥ
04.012.06c | evó ṣú asmán muñcatā ví áṁhaḥ
04.012.06d | prá tāri agne prataráṁ na ā́yuḥ

04.013.01a | práti agnír uṣásām ágram akhyad
04.013.01b | vibhātīnā́ṁ sumánā ratnadhéyam
04.013.01c | yātám aśvinā sukŕ̥to duroṇám
04.013.01d | út sū́riyo jyótiṣā devá eti

04.013.02a | ūrdhvám bhānúṁ savitā́ devó aśred
04.013.02b | drapsáṁ dávidhvad gaviṣó ná sátvā
04.013.02c | ánu vratáṁ váruṇo yanti mitró
04.013.02d | yát sū́riyaṁ diví āroháyanti

04.013.03a | yáṁ sīm ákr̥ṇvan támase vipŕ̥ce
04.013.03b | dhruvákṣemā ánavasyanto ártham
04.013.03c | táṁ sū́riyaṁ harítaḥ saptá yahvī́
04.013.03d | spáśaṁ víśvasya jágato vahanti

04.013.04a | váhiṣṭhebhir viháran yāsi tántum
04.013.04b | avavyáyann ásitaṁ deva vásma
04.013.04c | dávidhvato raśmáyaḥ sū́riyasya
04.013.04d | cármevā́vādhus támo apsú antáḥ

04.013.05a | ánāyato ánibaddhaḥ kathā́yáṁ
04.013.05b | níaṅṅ uttānó áva padyate ná
04.013.05c | káyā yāti svadháyā kó dadarśa
04.013.05d | divá skambháḥ sámr̥taḥ pāti nā́kam

04.014.01a | práti agnír uṣáso jātávedā
04.014.01b | ákhyad devó rócamānā máhobhiḥ
04.014.01c | ā́ nāsatyā urugāyā́ ráthena
04.014.01d | imáṁ yajñám úpa no yātam ácha

04.014.02a | ūrdhváṁ ketúṁ savitā́ devó aśrej
04.014.02b | jyótir víśvasmai bhúvanāya kr̥ṇván
04.014.02c | ā́prā dyā́vāpr̥thivī́ antárikṣaṁ
04.014.02d | ví sū́riyo raśmíbhiś cékitānaḥ

04.014.03a | āváhanti aruṇī́r jyótiṣā́gān
04.014.03b | mahī́ citrā́ raśmíbhiś cékitānā
04.014.03c | prabodháyantī suvitā́ya devī́
04.014.03d | uṣā́ īyate suyújā ráthena

04.014.04a | ā́ vāṁ váhiṣṭhā ihá té vahantu
04.014.04b | ráthā áśvāsa uṣáso víuṣṭau
04.014.04c | imé hí vām madhupéyāya sómā
04.014.04d | asmín yajñé vr̥ṣaṇā mādayethām

04.014.05a | ánāyato ánibaddhaḥ kathā́yáṁ
04.014.05b | níaṅṅ uttānó áva padyate ná
04.014.05c | káyā yāti svadháyā kó dadarśa
04.014.05d | divá skambháḥ sámr̥taḥ pāti nā́kam

04.015.01a | agnír hótā no adhvaré
04.015.01b | vājī́ sán pári ṇīyate
04.015.01c | devó devéṣu yajñíyaḥ

04.015.02a | pári triviṣṭí adhvaráṁ
04.015.02b | yā́ti agnī́ rathī́r iva
04.015.02c | ā́ devéṣu práyo dádhat

04.015.03a | pári vā́japatiḥ kavír
04.015.03b | agnír havyā́ni akramīt
04.015.03c | dádhad rátnāni dāśúṣe

04.015.04a | ayáṁ yáḥ sŕ̥ñjaye puró
04.015.04b | daivavāté samidhyáte
04.015.04c | dyumā́m̐ amitradámbhanaḥ

04.015.05a | ásya ghā vīrá ī́vato
04.015.05b | agnér īśīta mártiyaḥ
04.015.05c | tigmájambhasya mīḷhúṣaḥ

04.015.06a | tám árvantaṁ ná sānasím
04.015.06b | aruṣáṁ ná diváḥ śíśum
04.015.06c | marmr̥jyánte divé-dive

04.015.07a | bódhad yán mā háribhyāṁ
04.015.07b | kumāráḥ sāhadeviyáḥ
04.015.07c | áchā ná hūtá úd aram

04.015.08a | utá tyā́ yajatā́ hárī
04.015.08b | kumārā́t sāhadeviyā́t
04.015.08c | práyatā sadyá ā́ dade

04.015.09a | eṣá vāṁ devāv aśvinā
04.015.09b | kumāráḥ sāhadeviyáḥ
04.015.09c | dīrghā́yur astu sómakaḥ

04.015.10a | táṁ yuváṁ devāv aśvinā
04.015.10b | kumāráṁ sāhadeviyám
04.015.10c | dīrghā́yuṣaṁ kr̥ṇotana

04.016.01a | ā́ satyó yātu maghávām̐ r̥jīṣī́
04.016.01b | drávantu asya háraya úpa naḥ
04.016.01c | tásmā íd ándhaḥ suṣumā sudákṣam
04.016.01d | ihā́bhipitváṁ karate gr̥ṇānáḥ

04.016.02a | áva sya śūra ádhvano ná ánte
04.016.02b | asmín no adyá sávane mandádhyai
04.016.02c | śáṁsāti ukthám uśáneva vedhā́ś
04.016.02d | cikitúṣe asuríyāya mánma

04.016.03a | kavír ná niṇyáṁ vidáthāni sā́dhan
04.016.03b | vŕ̥ṣā yát sékaṁ vipipānó árcāt
04.016.03c | divá itthā́ jījanat saptá kārū́n
04.016.03d | áhnā cic cakrur vayúnā gr̥ṇántaḥ

04.016.04a | súvar yád védi sudŕ̥śīkam arkaír
04.016.04b | máhi jyótī rurucur yád dha vástoḥ
04.016.04c | andhā́ támāṁsi dúdhitā vicákṣe
04.016.04d | nŕ̥bhyaś cakāra nŕ̥tamo abhíṣṭau

04.016.05a | vavakṣá índro ámitam r̥jīṣī́
04.016.05b | ubhé ā́ paprau ródasī mahitvā́
04.016.05c | átaś cid asya mahimā́ ví reci
04.016.05d | abhí yó víśvā bhúvanā babhū́va

04.016.06a | víśvāni śakró náriyāṇi vidvā́n
04.016.06b | apó rireca sákhibhir níkāmaiḥ
04.016.06c | áśmānaṁ cid yé bibhidúr vácobhir
04.016.06d | vrajáṁ gómantam uśíjo ví vavruḥ

04.016.07a | apó vr̥tráṁ vavrivā́ṁsam párāhan
04.016.07b | prā́vat te vájram pr̥thivī́ sácetāḥ
04.016.07c | prá ārṇāṁsi samudríyāṇi ainoḥ
04.016.07d | pátir bhávañ chávasā śūra dhr̥ṣṇo

04.016.08a | apó yád ádrim puruhūta dárdar
04.016.08b | āvír bhuvat sarámā pūrviyáṁ te
04.016.08c | sá no netā́ vā́jam ā́ darṣi bhū́riṁ
04.016.08d | gotrā́ rujánn áṅgirobhir gr̥ṇānáḥ

04.016.09a | áchā kavíṁ nr̥maṇo gā abhíṣṭau
04.016.09b | súvarṣātā maghavan nā́dhamānam
04.016.09c | ūtíbhis tám iṣaṇo dyumnáhūtau
04.016.09d | ní māyā́vān ábrahmā dásyur arta

04.016.10a | ā́ dasyughnā́ mánasā yāhi ástam
04.016.10b | bhúvat te kútsaḥ sakhiyé níkāmaḥ
04.016.10c | suvé yónau ní ṣadataṁ sárūpā
04.016.10d | ví vāṁ cikitsad r̥tacíd dha nā́rī

04.016.11a | yā́si kútsena sarátham avasyús
04.016.11b | todó vā́tasya háriyor ī́śānaḥ
04.016.11c | r̥jrā́ vā́jaṁ ná gádhiyaṁ yúyūṣan
04.016.11d | kavír yád áhan pā́riyāya bhū́ṣāt

04.016.12a | kútsāya śúṣṇam aśúṣaṁ ní barhīḥ
04.016.12b | prapitvé áhnaḥ kúyavaṁ sahásrā
04.016.12c | sadyó dásyūn prá mr̥ṇa kutsiyéna
04.016.12d | prá sū́raś cakráṁ vr̥hatād abhī́ke

04.016.13a | tuvám píprum mŕ̥gayaṁ śūśuvā́ṁsam
04.016.13b | r̥jíśvane vaidathinā́ya randhīḥ
04.016.13c | pañcāśát kr̥ṣṇā́ ní vapaḥ sahásrā
04.016.13d | átkaṁ ná púro jarimā́ ví dardaḥ

04.016.14a | sū́ra upāké tanúvaṁ dádhāno
04.016.14b | ví yát te céti amŕ̥tasya várpaḥ
04.016.14c | mr̥gó ná hastī́ táviṣīm uṣāṇáḥ
04.016.14d | siṁhó ná bhīmá ā́yudhāni bíbhrat

04.016.15a | índraṁ kā́mā ̀ vasūyánto agman
04.016.15b | súvarmīḷhe ná sávane cakānā́ḥ
04.016.15c | śravasyávaḥ śaśamānā́sa ukthaír
04.016.15d | óko ná raṇvā́ sudŕ̥śīva puṣṭíḥ

04.016.16a | tám íd va índraṁ suhávaṁ huvema
04.016.16b | yás tā́ cakā́ra náriyā purū́ṇi
04.016.16c | yó mā́vate jaritré gádhiyaṁ cin
04.016.16d | makṣū́ vā́jam bhárati spārhárādhāḥ

04.016.17a | tigmā́ yád antár aśániḥ pátāti
04.016.17b | kásmiñ cic chūra muhuké jánānām
04.016.17c | ghorā́ yád arya sámr̥tir bhávāti
04.016.17d | ádha smā nas tanúvo bodhi gopā́ḥ

04.016.18a | bhúvo 'vitā́ vāmádevasya dhīnā́m
04.016.18b | bhúvaḥ sákhā avr̥kó vā́jasātau
04.016.18c | tuvā́m ánu prámatim ā́ jaganma
04.016.18d | uruśáṁso jaritré viśvádha syāḥ

04.016.19a | ebhír nŕ̥bhir indara+ tvāyúbhiṣ ṭvā
04.016.19b | maghávadbhir maghavan víśva ājaú
04.016.19c | dyā́vo ná dyumnaír abhí sánto aryáḥ
04.016.19d | kṣapó madema śarádaś ca pūrvī́ḥ

04.016.20a | evéd índrāya vr̥ṣabhā́ya vŕ̥ṣṇe
04.016.20b | bráhma akarma bhŕ̥gavo ná rátham
04.016.20c | nū́ cid yáthā naḥ sakhiyā́ viyóṣad
04.016.20d | ásan na ugró avitā́ tanūpā́ḥ

04.016.21a | núu ṣṭutá indara+ nū́ gr̥ṇāná
04.016.21b | íṣaṁ jaritré nadíyo ná pīpeḥ
04.016.21c | ákāri te harivo bráhma návyaṁ
04.016.21d | dhiyā́ siyāma rathíyaḥ sadāsā́ḥ

04.017.01a | tuvám mahā́m̐ indara+ túbhya@ ha kṣā́
04.017.01b | ánu kṣatrám maṁhánā manyata dyaúḥ
04.017.01c | tuváṁ vr̥tráṁ ̀ śávasā jaghanvā́n
04.017.01d | sr̥jáḥ síndhūm̐r áhinā jagrasānā́n

04.017.02a | táva tviṣó jániman rejata dyaú
04.017.02b | réjad bhū́mir bhiyásā svásya manyóḥ
04.017.02c | r̥ghāyánta subhúvaḥ párvatāsa
04.017.02d | ā́rdan dhánvāni saráyanta ā́paḥ

04.017.03a | bhinád giríṁ śávasā vájram iṣṇánn
04.017.03b | āviṣkr̥ṇvānáḥ sahasāná ójaḥ
04.017.03c | vádhīd vr̥tráṁ vájreṇa mandasānáḥ
04.017.03d | sárann ā́po jávasā hatávr̥ṣṇīḥ

04.017.04a | suvī́ras te janitā́ manyata dyaúr
04.017.04b | índrasya kartā́ suapastamo bhūt
04.017.04c | yá īṁ jajā́na svaríyaṁ suvájram
04.017.04d | ánapacyutaṁ sádaso ná bhū́ma

04.017.05a | *yá éka íc cyāváyati prá bhū́mā
04.017.05b | rā́jā kr̥ṣṭīnā́m puruhūtá índraḥ
04.017.05c | satyám enam ánu víśve madanti
04.017.05d | rātíṁ devásya gr̥ṇató maghónaḥ

04.017.06a | satrā́ sómā abhavann asya víśve
04.017.06b | satrā́ mádāso br̥ható mádiṣṭhāḥ
04.017.06c | satrā́bhavo vásupatir vásūnāṁ
04.017.06d | dátre víśvā adhithā indra kr̥ṣṭī́ḥ

04.017.07a | tuvám ádha prathamáṁ jā́yamāno
04.017.07b | áme víśvā adhithā indra kr̥ṣṭī́ḥ
04.017.07c | tuvám práti praváta āśáyānam
04.017.07d | áhiṁ vájreṇa maghavan ví vr̥ścaḥ

04.017.08a | satrāháṇaṁ dā́dhr̥ṣiṁ túmram índram
04.017.08b | mahā́m apāráṁ vr̥ṣabháṁ suvájram
04.017.08c | hántā yó vr̥tráṁ sánitotá vā́jaṁ
04.017.08d | dā́tā maghā́ni maghávā surā́dhāḥ

04.017.09a | ayáṁ vŕ̥taś cātayate samīcī́r
04.017.09b | yá ājíṣu maghávā śr̥ṇvá ékaḥ
04.017.09c | ayáṁ vā́jam bharati yáṁ sanóti
04.017.09d | asyá priyā́saḥ sakhiyé siyāma

04.017.10a | ayáṁ śr̥ṇve ádha jáyann utá ghnánn
04.017.10b | ayám utá prá kr̥ṇute yudhā́ gā́ḥ
04.017.10c | yadā́ satyáṁ kr̥ṇuté manyúm índro
04.017.10d | víśvaṁ dr̥r̥ḷhám+ bhayata éjad asmāt

04.017.11a | sám índro gā́ ajayat sáṁ híraṇyā
04.017.11b | sám aśviyā́ maghávā yó ha pūrvī́ḥ
04.017.11c | ebhír nŕ̥bhir nŕ̥tamo asya śākaí
04.017.11d | rāyó vibhaktā́ sambharáś ca vásvaḥ

04.017.12a | kíyat svid índro ádhi eti mātúḥ
04.017.12b | kíyat pitúr janitúr yó jajā́na
04.017.12c | yó asya śúṣmam muhukaír íyarti
04.017.12d | vā́to ná jūtá stanáyadbhir abhraíḥ

04.017.13a | kṣiyántaṁ tvam ákṣiyantaṁ kr̥ṇoti
04.017.13b | íyarti reṇúm maghávā samóham
04.017.13c | vibhañjanúr aśánimām̐ iva dyaúr
04.017.13d | utá stotā́ram maghávā vásau dhāt

04.017.14a | ayáṁ cakrám iṣaṇat sū́riyasya
04.017.14b | ní étaśaṁ rīramat sasr̥māṇám
04.017.14c | ā́ kr̥ṣṇá īṁ juhurāṇó jigharti
04.017.14d | tvacó budhné rájaso asyá yónau

04.017.15a | ásikniyāṁ yájamāno ná hótā

04.017.16a | gavyánta índraṁ sakhiyā́ya víprā
04.017.16b | aśvāyánto vŕ̥ṣaṇaṁ vājáyantaḥ
04.017.16c | janīyánto janidā́m ákṣitotim
04.017.16d | ā́ cyāvayāmo avaté ná kóśam

04.017.17a | trātā́ no bodhi dádr̥śāna āpír
04.017.17b | abhikhyātā́ marḍitā́ somiyā́nām
04.017.17c | sákhā pitā́ pitŕ̥tamaḥ pitr̥r̥ṇā́ṁ
04.017.17d | kártem ulokám& uśaté vayodhā́ḥ

04.017.18a | sakhīyatā́m avitā́ bodhi sákhā
04.017.18b | gr̥ṇāná indra stuvaté váyo dhāḥ
04.017.18c | vayáṁ hí ā́ te cakr̥mā́ sabā́dha
04.017.18d | ābhíḥ śámībhir maháyanta indra

04.017.19a | stutá índro maghávā yád dha vr̥trā́
04.017.19b | bhū́rīṇi éko apratī́ni hanti
04.017.19c | asyá priyó jaritā́ yásya śárman
04.017.19d | nákir devā́ vāráyante ná mártāḥ

04.017.20a | evā́ na índro maghávā virapśī́
04.017.20b | kárat satyā́ carṣaṇīdhŕ̥d anarvā́
04.017.20c | tuváṁ rā́jā janúṣāṁ dhehi asmé
04.017.20d | ádhi śrávo mā́hinaṁ yáj jaritré

04.017.21a | núu ṣṭutá indara+ nū́ gr̥ṇāná
04.017.21b | íṣaṁ jaritré nadíyo ná pīpeḥ
04.017.21c | ákāri te harivo bráhma návyaṁ
04.017.21d | dhiyā́ siyāma rathíyaḥ sadāsā́ḥ

04.018.01a | ayám pánthā ánuvittaḥ purāṇó
04.018.01b | yáto devā́ udájāyanta víśve
04.018.01c | átaś cid ā́ janiṣīṣṭa právr̥ddho
04.018.01d | mā́ mātáram amuyā́ páttave kaḥ

04.018.02a | nā́hám áto nír ayā durgáhaitát
04.018.02b | tiraścátā pārśuvā́n nír gamāṇi
04.018.02c | bahū́ni me ákr̥tā kártuvāni
04.018.02d | yúdhyai tuvena sáṁ tuvena pr̥chai

04.018.03a | parāyatī́m mātáram ánv acaṣṭa
04.018.03b | ná nā́nu gāni ánu nū́ gamāni
04.018.03c | tváṣṭur gr̥hé apibat sómam índraḥ
04.018.03d | śatadhaníyaṁ camúvoḥ sutásya

04.018.04a | kíṁ sá ŕ̥dhak kr̥ṇavad yáṁ sahásram
04.018.04b | māsó jabhā́ra śarádaś ca pūrvī́ḥ
04.018.04c | nahī́ nú asya pratimā́nam ásti
04.018.04d | antár jātéṣu utá yé jánitvāḥ

04.018.05a | avadyám 'va@ mányamānā gúhākar
04.018.05b | índram mātā́ vīríyeṇā nír̥ṣṭam
04.018.05c | áthód asthāt svayám átkaṁ vásāna
04.018.05d | ā́ ródasī apr̥ṇāj jā́yamānaḥ

04.018.06a | etā́ arṣanti alalābhávantīr
04.018.06b | r̥tā́varīr iva saṁkróśamānāḥ
04.018.06c | etā́ ví pr̥cha kím idám bhananti
04.018.06d | kám ā́po ádrim paridhíṁ rujanti

04.018.07a | kím u ṣvid asmai nivído bhananta
04.018.07b | índrasyāvadyáṁ didhiṣanta ā́paḥ
04.018.07c | mámaitā́n putró mahatā́ vadhéna
04.018.07d | vr̥tráṁ jaghanvā́m̐ asr̥jad ví síndhūn

04.018.08a | mámac caná tvā yuvatíḥ parā́sa
04.018.08b | mámac caná tvā kuṣávā jagā́ra
04.018.08c | mámac cid ā́paḥ śíśave mamr̥ḍyur
04.018.08d | mámac cid índraḥ sáhasód atiṣṭhat

04.018.09a | mámac caná te maghavan víaṁso
04.018.09b | nivividhvā́m̐ ápa hánū jaghā́na
04.018.09c | ádhā níviddha úttaro babhūvā́ñ
04.018.09d | chíro dāsásya sám piṇak vadhéna

04.018.10a | gr̥ṣṭíḥ sasūva stháviraṁ tavāgā́m
04.018.10b | anādhr̥ṣyáṁ vr̥ṣabháṁ túmram índram
04.018.10c | árīḷhaṁ vatsáṁ caráthāya mātā́
04.018.10d | svayáṁ gātúṁ tanúva ichámānam

04.018.11a | utá mātā́ mahiṣám ánv avenad
04.018.11b | amī́ tuvā jahati putra devā́ḥ
04.018.11c | áthābravīd vr̥trám índro haniṣyán
04.018.11d | sákhe viṣṇo vitaráṁ ví kramasva

04.018.12a | kás te mātáraṁ vidhávām acakrac
04.018.12b | chayúṁ kás tvā́m ajighāṁsac cárantam
04.018.12c | kás te devó ádhi mārḍīká āsīd
04.018.12d | yát prā́kṣiṇāḥ pitáram pādagŕ̥hya

04.018.13a | ávartiyā śúna āntrā́ṇi pece
04.018.13b | ná devéṣu vivide marḍitā́ram
04.018.13c | ápaśyaṁ jāyā́m ámahīyamānām
04.018.13d | ádhā me śyenó mádhu ā́ jabhāra

04.019.01a | evā́ tuvā́m indara+ vajrin átra
04.019.01b | víśve devā́saḥ suhávāsa ū́māḥ
04.019.01c | mahā́m ubhé ródasī vr̥ddhám r̥ṣváṁ
04.019.01d | nír ékam íd vr̥ṇate vr̥trahátye

04.019.02a | ávāsr̥janta jívrayo ná devā́
04.019.02b | bhúvaḥ samrā́ḷ indara+ satyáyoniḥ
04.019.02c | áhann áhim pariśáyānam árṇaḥ
04.019.02d | prá vartanī́r arado viśvádhenāḥ

04.019.03a | átr̥pṇuvantaṁ víyatam abudhyám
04.019.03b | ábudhyamānaṁ suṣupāṇám indra
04.019.03c | saptá práti praváta āśáyānam
04.019.03d | áhiṁ vájreṇa ví riṇā aparván

04.019.04a | ákṣodayac chávasā kṣā́ma budhnáṁ
04.019.04b | váar ṇá vā́tas táviṣībhir índraḥ
04.019.04c | dr̥r̥ḷhā́ni+ aubhnād uśámāna ójo
04.019.04d | ávābhinat kakúbhaḥ párvatānām

04.019.05a | abhí prá dadrur jánayo ná gárbhaṁ
04.019.05b | ráthā iva prá yayuḥ sākám ádrayaḥ
04.019.05c | átarpayo visŕ̥ta ubjá ūrmī́n
04.019.05d | tuváṁ vr̥tā́m̐ ariṇā indra síndhūn

04.019.06a | tuvám mahī́m avániṁ viśvádhenāṁ
04.019.06b | turvī́taye vayíyāya kṣárantīm
04.019.06c | áramayo námasā éjad árṇaḥ
04.019.06d | sutaraṇā́m̐ akr̥ṇor indra síndhūn

04.019.07a | prá agrúvo nabhanúvo ná vákvā
04.019.07b | dhvasrā́ apinvad yuvatī́r r̥tajñā́ḥ
04.019.07c | dhánvāni ájrām̐ apr̥ṇak tr̥ṣāṇā́m̐
04.019.07d | ádhog índra staríyo dáṁsupatnīḥ

04.019.08a | pūrvī́r uṣásaḥ śarádaś ca gūrtā́
04.019.08b | vr̥tráṁ jaghanvā́m̐ asr̥jad ví síndhūn
04.019.08c | páriṣṭhitā atr̥ṇad badbadhānā́ḥ
04.019.08d | sīrā́ índraḥ srávitave pr̥thivyā́

04.019.09a | vamrī́bhiḥ putrám agrúvo adānáṁ
04.019.09b | nivéśanād dhariva ā́ jabhartha
04.019.09c | ví andhó akhyad áhim ādadānó
04.019.09d | nír bhūd ukhachít sám aranta párva

04.019.10a | prá te pū́rvāṇi káraṇāni vipra
04.019.10b | ā́vidvā́m̐ āha vidúṣe kárāṁsi
04.019.10c | yáthā-yathā vŕ̥ṣṇiyāni svágūrtā
04.019.10d | ápāṁsi rājan náriyā́viveṣīḥ

04.019.11a | núu ṣṭutá indara+ nū́ gr̥ṇāná
04.019.11b | íṣaṁ jaritré nadíyo ná pīpeḥ
04.019.11c | ákāri te harivo bráhma návyaṁ
04.019.11d | dhiyā́ siyāma rathíyaḥ sadāsā́ḥ

04.020.01a | ā́ na índro dūráad ā́ na āsā́d
04.020.01b | abhiṣṭikŕ̥d ávase yāsad ugráḥ
04.020.01c | ójiṣṭhebhir nr̥pátir vájrabāhuḥ
04.020.01d | saṁgé samátsu turváṇiḥ pr̥tanyū́n

04.020.02a | ā́ na índro háribhir yātu ácha
04.020.02b | arvācīnó ávase rā́dhase ca
04.020.02c | tíṣṭhāti vajrī́ maghávā virapśī́
04.020.02d | imáṁ yajñám ánu no vā́jasātau

04.020.03a | imáṁ yajñáṁ tuvám asmā́kam indra
04.020.03b | puró dádhat saniṣyasi krátuṁ naḥ
04.020.03c | śvaghnī́va vajrin sanáye dhánānāṁ
04.020.03d | tváyā vayám aryá ājíṁ jayema

04.020.04a | uśánn u ṣú ṇaḥ sumánā upāké
04.020.04b | sómasya nú súṣutasya svadhāvaḥ
04.020.04c | páa indra prátibhr̥tasya mádhvaḥ
04.020.04d | sám ándhasā mamadaḥ pr̥ṣṭhíyena

04.020.05a | ví yó rarapśá ŕ̥ṣibhir návebhir
04.020.05b | vr̥kṣó ná pakváḥ sŕ̥ṇiyo ná jétā
04.020.05c | máryo ná yóṣām abhí mányamāno
04.020.05d | áchā vivakmi puruhūtám índram

04.020.06a | girír ná yáḥ svátavām̐ r̥ṣvá índraḥ
04.020.06b | sanā́d evá sáhase jātá ugráḥ
04.020.06c | ā́dartā vájraṁ stháviraṁ ná bhīmá
04.020.06d | udnéva kóśaṁ vásunā nír̥ṣṭam

04.020.07a | ná yásya vartā́ janúṣā nu ásti
04.020.07b | ná rā́dhasa āmarītā́ maghásya
04.020.07c | udvāvr̥ṣāṇás taviṣīva ugra
04.020.07d | asmábhyaṁ daddhi puruhūta rāyáḥ

04.020.08a | ī́kṣe rāyáḥ kṣáyasya carṣaṇīnā́m
04.020.08b | utá vrajám apavartā́si gónām
04.020.08c | śikṣānaráḥ samithéṣu prahā́vān
04.020.08d | vásvo rāśím abhinetā́si bhū́rim

04.020.09a | káyā tác chr̥ṇve śáciyā śáciṣṭho
04.020.09b | yáyā kr̥ṇóti múhu kā́ cid r̥ṣváḥ
04.020.09c | purú dāśúṣe vícayiṣṭho áṁho
04.020.09d | áthā dadhāti dráviṇaṁ jaritré

04.020.10a | mā́ no mardhīr ā́ bharā daddhí tán naḥ
04.020.10b | prá dāśúṣe dā́tave bhū́ri yát te
04.020.10c | návye deṣṇé śasté asmín ta ukthé
04.020.10d | prá bravāma vayám indra stuvántaḥ

04.020.11a | núu ṣṭutá indara+ nū́ gr̥ṇāná
04.020.11b | íṣaṁ jaritré nadíyo ná pīpeḥ
04.020.11c | ákāri te harivo bráhma návyaṁ
04.020.11d | dhiyā́ siyāma rathíyaḥ sadāsā́ḥ

04.021.01a | ā́ yātu índro ávasa úpa na
04.021.01b | ihá stutáḥ sadhamā́d astu śū́raḥ
04.021.01c | vāvr̥dhānás táviṣīr yásya pūrvī́r
04.021.01d | diyaúr ná kṣatrám abhíbhūti púṣyāt

04.021.02a | tásyéd ihá stavatha vŕ̥ṣṇiyāni
04.021.02b | tuvidyumnásya tuvirā́dhaso nr̥ŕ̥n
04.021.02c | yásya krátur vidathíyo ná samrā́ṭ
04.021.02d | sāhvā́n tárutro abhí ásti kr̥ṣṭī́ḥ

04.021.03a | ā́ yātu índro divá ā́ pr̥thivyā́
04.021.03b | makṣū́ samudrā́d utá vā púrīṣāt
04.021.03c | súvarṇarād ávase no marútvān
04.021.03d | parāváto vā sádanād r̥tásya

04.021.04a | sthūrásya rāyó br̥ható yá ī́śe
04.021.04b | tám u ṣṭavāma vidátheṣu índram
04.021.04c | yó vāyúnā jáyati gómatīṣu
04.021.04d | prá dhr̥ṣṇuyā́ náyati vásyo ácha

04.021.05a | úpa yó námo námasi stabhāyánn
04.021.05b | íyarti vā́caṁ janáyan yájadhyai
04.021.05c | r̥ñjasānáḥ ̀ puruvā́ra ukthaír
04.021.05d | éndraṁ kr̥ṇvīta sádaneṣu hótā

04.021.06a | dhiṣā́ yádi dhiṣaṇyántaḥ saraṇyā́n
04.021.06b | sádanto ádrim auśijásya góhe
04.021.06c | ā́ duróṣāḥ ̀ pāstiyásya hótā
04.021.06d | yó no mahā́n saṁváraṇeṣu váhniḥ

04.021.07a | satrā́ yád īm ̀ bhārvarásya vŕ̥ṣṇaḥ
04.021.07b | síṣakti śúṣma stuvaté bhárāya
04.021.07c | gúhā yád īm ̀ auśijásya góhe
04.021.07d | prá yád dhiyé prá áyase mádāya

04.021.08a | ví yád várāṁsi párvatasya vr̥ṇvé
04.021.08b | páyobhir jinvé apáaṁ jávāṁsi
04.021.08c | vidád gaurásya gavayásya góhe
04.021.08d | yádī vā́jāya sudhíyo váhanti

04.021.09a | bhadrā́ te hástā súkr̥totá pāṇī́
04.021.09b | prayantā́rā stuvaté rā́dha indra
04.021.09c | kā́ te níṣattiḥ kím u nó mamatsi
04.021.09d | kíṁ nód-ud u harṣase dā́tavā́ u

04.021.10a | evā́ vásva índaraḥ+ satyáḥ samrā́ḍ
04.021.10b | ḍhántā vr̥tráṁ várivaḥ pūráve kaḥ
04.021.10c | púruṣṭuta krátvā naḥ śagdhi rāyó
04.021.10d | bhakṣīyá te ávaso daíviyasya

04.021.11a | núu ṣṭutá indara+ nū́ gr̥ṇāná
04.021.11b | íṣaṁ jaritré nadíyo ná pīpeḥ
04.021.11c | ákāri te harivo bráhma návyaṁ
04.021.11d | dhiyā́ siyāma rathíyaḥ sadāsā́ḥ

04.022.01a | yán na índro jujuṣé yác ca váṣṭi
04.022.01b | tán no mahā́n karati śuṣmī́ ā́ cit
04.022.01c | bráhma stómam maghávā sómam ukthā́
04.022.01d | yó áśmānaṁ śávasā bíbhrad éti

04.022.02a | vŕ̥ṣā vŕ̥ṣandhiṁ cáturaśrim ásyann
04.022.02b | ugró bāhúbhyāṁ nŕ̥tamaḥ śácīvān
04.022.02c | śriyé páruṣṇīm uṣámāṇa ū́rṇāṁ
04.022.02d | yásyāḥ párvāṇi sakhiyā́ya vivyé

04.022.03a | yó devó devátamo jā́yamāno
04.022.03b | mahó vā́jebhir mahádbhiś ca śúṣmaiḥ
04.022.03c | dádhāno vájram bāhuvór uśántaṁ
04.022.03d | diyā́m ámena rejayat prá bhū́ma

04.022.04a | víśvā ródhāṁsi pravátaś ca pūrvī́r
04.022.04b | diyaúr r̥ṣvā́j jániman rejata kṣā́ḥ
04.022.04c | ā́ mātárā bhárati śuṣmī́ ā́ gór
04.022.04d | nr̥vát párijman nonuvanta vā́tāḥ

04.022.05a | tā́ tū́ ta indra maható mahā́ni
04.022.05b | víśveṣu ít sávaneṣu pravā́cyā
04.022.05c | yác chūra dhr̥ṣṇo dhr̥ṣatā́ dadhr̥ṣvā́n
04.022.05d | áhiṁ vájreṇa śávasā́viveṣīḥ

04.022.06a | tā́ tū́ te satyā́ tuvinr̥mṇa víśvā
04.022.06b | prá dhenávaḥ sisrate vŕ̥ṣṇa ū́dhnaḥ
04.022.06c | ádhā ha tvád vr̥ṣamaṇo bhiyānā́ḥ
04.022.06d | prá síndhavo jávasā cakramanta

04.022.07a | átrā́ha te harivas tā́ u devī́r
04.022.07b | ávobhir indra stavanta svásāraḥ
04.022.07c | yát sīm ánu prá mucó badbadhānā́
04.022.07d | dīrghā́m ánu prásitiṁ syandayádhyai

04.022.08a | pipīḷé aṁśúr mádiyo ná síndhur
04.022.08b | ā́ tvā śámī śaśamānásya śaktíḥ
04.022.08c | asmadríak chuśucānásya yamyā
04.022.08d | āśúr ná raśmíṁ tuviójasaṁ góḥ

04.022.09a | asmé várṣiṣṭhā kr̥ṇuhi jyáyiṣṭhā+
04.022.09b | nr̥mṇā́ni satrā́ sahure sáhāṁsi
04.022.09c | asmábhyaṁ vr̥trā́ suhánāni randhi
04.022.09d | jahí vádhar vanúṣo mártiyasya

04.022.10a | asmā́kam ít sú śr̥ṇuhi tvám indra
04.022.10b | asmábhyaṁ citrā́m̐ úpa māhi vā́jān
04.022.10c | asmábhyaṁ víśvā iṣaṇaḥ púraṁdhīr
04.022.10d | asmā́kaṁ sú maghavan bodhi godā́ḥ

04.022.11a | núu ṣṭutá indara+ nū́ gr̥ṇāná
04.022.11b | íṣaṁ jaritré nadíyo ná pīpeḥ
04.022.11c | ákāri te harivo bráhma návyaṁ
04.022.11d | dhiyā́ siyāma rathíyaḥ sadāsā́ḥ

04.023.01a | kathā́ mahā́m avr̥dhat kásya hótur
04.023.01b | yajñáṁ juṣāṇó abhí sómam ū́dhaḥ
04.023.01c | píbann uśānó juṣámāṇo ándho
04.023.01d | vavakṣá r̥ṣváḥ śucaté dhánāya

04.023.02a | kó asya vīráḥ sadhamā́dam āpa
04.023.02b | sám ānaṁśa sumatíbhiḥ kó asya
04.023.02c | kád asya citráṁ cikite kád ūtī́
04.023.02d | vr̥dhé bhuvac chaśamānásya yájyoḥ

04.023.03a | kathā́ śr̥ṇoti hūyámānam índraḥ
04.023.03b | kathā́ śr̥ṇvánn ávasām asya veda
04.023.03c | kā́ asya pūrvī́r úpamātayo ha
04.023.03d | kathaínam āhuḥ pápuriṁ jaritré

04.023.04a | kathā́ sabā́dhaḥ śaśamānó asya
04.023.04b | náśad abhí dráviṇaṁ dī́dhiyānaḥ
04.023.04c | devó bhuvan návedā ma r̥tā́nāṁ
04.023.04d | námo jagr̥bhvā́m̐ abhí yáj jújoṣat

04.023.05a | kathā́ kád asyā́ uṣáso víuṣṭau
04.023.05b | devó mártasya sakhiyáṁ jujoṣa
04.023.05c | kathā́ kád asya sakhiyáṁ sákhibhyo
04.023.05d | yé asmin kā́maṁ suyújaṁ tatasré

04.023.06a | kím ā́d ámatraṁ sakhiyáṁ sákhibhyaḥ
04.023.06b | kadā́ nú te bhrātarám prá bravāma
04.023.06c | śriyé sudŕ̥śo vápur asya sárgāḥ
04.023.06d | súvar ṇá citrátamam iṣa ā́ góḥ

04.023.07a | drúhaṁ jíghāṁsan dhvarásam anindrā́ṁ
04.023.07b | tétikte tigmā́ tujáse ánīkā
04.023.07c | r̥ṇā́ cid yátra r̥ṇayā́ na ugró
04.023.07d | dūré ájñātā uṣáso babādhé

04.023.08a | r̥tásya hí śurúdhaḥ sánti pūrvī́r
04.023.08b | r̥tásya dhītír vr̥jinā́ni hanti
04.023.08c | r̥tásya ślóko badhirā́ tatarda
04.023.08d | kárṇā budhānáḥ śucámāna āyóḥ

04.023.09a | r̥tásya dr̥r̥ḷhā́+ dharúṇāni santi
04.023.09b | purū́ṇi candrā́ vápuṣe vápūṁṣi
04.023.09c | r̥téna dīrghám iṣaṇanta pŕ̥kṣa
04.023.09d | r̥téna gā́va r̥tám ā́ viveśuḥ

04.023.10a | r̥táṁ yemāná r̥tám íd vanoti
04.023.10b | r̥tásya śúṣmas turayā́ u gavyúḥ
04.023.10c | r̥tā́ya pr̥thvī́ bahulé gabhīré
04.023.10d | r̥tā́ya dhenū́ paramé duhāte

04.023.11a | núu ṣṭutá indara+ nū́ gr̥ṇāná
04.023.11b | íṣaṁ jaritré nadíyo ná pīpeḥ
04.023.11c | ákāri te harivo bráhma návyaṁ
04.023.11d | dhiyā́ siyāma rathíyaḥ sadāsā́ḥ

04.024.01a | kā́ suṣṭutíḥ śávasaḥ sūnúm índram
04.024.01b | arvācīnáṁ rā́dhasa ā́ vavartat
04.024.01c | dadír hí vīró gr̥ṇaté vásūni
04.024.01d | sá gópatir niṣṣídhāṁ no janāsaḥ

04.024.02a | sá vr̥trahátye háviyaḥ sá ī́ḍyaḥ
04.024.02b | sá súṣṭuta índaraḥ+ satyárādhāḥ
04.024.02c | sá yā́mann ā́ maghávā mártiyāya
04.024.02d | brahmaṇyaté súṣvaye várivo dhāt

04.024.03a | tám ín náro ví hvayante samīké
04.024.03b | ririkvā́ṁsas tanúvaḥ kr̥ṇvata trā́m
04.024.03c | mithó yát tyāgám ubháyāso ágman
04.024.03d | náras tokásya tánayasya sātaú

04.024.04a | kratūyánti kṣitáyo yóga ugra
04.024.04b | āśuṣāṇā́so mithó árṇasātau
04.024.04c | sáṁ yád víśo ávavr̥tranta yudhmā́
04.024.04d | ā́d ín néma indrayante abhī́ke

04.024.05a | ā́d íd dha néma indriyáṁ yajanta
04.024.05b | ā́d ít paktíḥ puroḷā́śaṁ riricyāt
04.024.05c | ā́d ít sómo ví papr̥cyād ásuṣvīn
04.024.05d | ā́d íj jujoṣa vr̥ṣabháṁ yájadhyai

04.024.06a | kr̥ṇóti asmai várivo yá itthā́
04.024.06b | índrāya sómam uśaté sunóti
04.024.06c | sadhrīcī́nena mánasā́vivenam
04.024.06d | tám ít sákhāyaṁ kr̥ṇute samátsu

04.024.07a | yá índrāya sunávat sómam adyá
04.024.07b | pácāt paktī́r utá bhr̥jjā́ti dhānā́ḥ
04.024.07c | práti manāyór ucáthāni háryan
04.024.07d | tásmin dadhad vŕ̥ṣaṇaṁ śúṣmam índraḥ

04.024.08a | yadā́ samaryáṁ ví áced ŕ̥ghāvā
04.024.08b | dīrgháṁ yád ājím abhí ákhyad aryáḥ
04.024.08c | ácikradad vŕ̥ṣaṇam pátnī áchā
04.024.08d | duroṇá ā́ níśitaṁ somasúdbhiḥ

04.024.09a | bhū́yasā vasnám acarat kánīyo
04.024.09b | ávikrīto akāniṣam púnar yán
04.024.09c | sá bhū́yasā kánīyo nā́rirecīd
04.024.09d | dīnā́ dákṣā ví duhanti prá vāṇám

04.024.10a | ká imáṁ daśábhir máma
04.024.10b | índraṁ krīṇāti dhenúbhiḥ
04.024.10c | yadā́ vr̥trā́ṇi jáṅghanad
04.024.10d | áthainam me púnar dadat

04.024.11a | núu ṣṭutá indara+ nū́ gr̥ṇāná
04.024.11b | íṣaṁ jaritré nadíyo ná pīpeḥ
04.024.11c | ákāri te harivo bráhma návyaṁ
04.024.11d | dhiyā́ siyāma rathíyaḥ sadāsā́ḥ

04.025.01a | kó adyá ̀ náriyo devákāma
04.025.01b | uśánn índrasya sakhiyáṁ jujoṣa
04.025.01c | kó vā mahé ávase pā́riyāya
04.025.01d | sámiddhe agnaú sutásoma īṭṭe

04.025.02a | kó nānāma vácasā somiyā́ya
04.025.02b | manāyúr vā bhavati vásta usrā́ḥ
04.025.02c | ká índrasya yújiyaṁ káḥ sakhitváṁ
04.025.02d | kó bhrātráṁ vaṣṭi kaváye ká ūtī́

04.025.03a | kó devā́nām ávo adyā́ vr̥ṇīte
04.025.03b | ká ādityā́m̐ áditiṁ jyótir īṭṭe
04.025.03c | kásyāśvínāv índro agníḥ sutásya
04.025.03d | aṁśóḥ pibanti mánasā́vivenam

04.025.04a | tásmā agnír bhā́rataḥ śárma yaṁsaj
04.025.04b | jiyók paśyāt sū́riyam uccárantam
04.025.04c | yá índrāya sunávāméti ā́ha
04.025.04d | náre náryāya nŕ̥tamāya nr̥r̥ṇā́m+

04.025.05a | ná táṁ jinanti bahávo ná dabhrā́
04.025.05b | urú asmā áditiḥ śárma yaṁsat
04.025.05c | priyáḥ sukŕ̥t priyá índre manāyúḥ
04.025.05d | priyáḥ suprāvī́ḥ priyó asya somī́

04.025.06a | suprāvíyaḥ prāśuṣā́ḷ eṣá vīráḥ
04.025.06b | súṣveḥ paktíṁ kr̥ṇute kévaléndraḥ
04.025.06c | nā́suṣver āpír ná sákhā ná jāmír
04.025.06d | duṣprāvíyo avahantéd ávācaḥ

04.025.07a | ná revátā paṇínā sakhyám índro
04.025.07b | ásunvatā sutapā́ḥ sáṁ gr̥ṇīte
04.025.07c | ā́sya védaḥ khidáti hánti nagnáṁ
04.025.07d | ví súṣvaye paktáye kévalo bhūt

04.025.08a | índram páre ávare madhyamā́sa
04.025.08b | índraṁ yā́nto ávasitāsa índram
04.025.08c | índraṁ kṣiyánta utá yúdhyamānā
04.025.08d | índraṁ náro vājayánto havante

04.026.01a | ahám mánur abhavaṁ sū́riyaś ca
04.026.01b | aháṁ kakṣī́vām̐ ŕ̥ṣir asmi vípraḥ
04.026.01c | aháṁ kútsam ārjuneyáṁ ní r̥ñje
04.026.01d | aháṁ kavír uśánā páśyatā mā

04.026.02a | ahám bhū́mim adadām ā́riyāya
04.026.02b | aháṁ vr̥ṣṭíṁ dāśúṣe mártiyāya
04.026.02c | ahám apó anayaṁ vāvaśānā́
04.026.02d | máma devā́so ánu kétam āyan

04.026.03a | ahám púro mandasānó ví airaṁ
04.026.03b | náva sākáṁ navatī́ḥ śámbarasya
04.026.03c | śatatamáṁ veśíyaṁ sarvátātā
04.026.03d | dívodāsam atithigváṁ yád ā́vam

04.026.04a | prá sú ṣá víbhyo maruto vír astu
04.026.04b | prá śyenáḥ śyenébhiya āśupátvā
04.026.04c | acakráyā yát svadháyā suparṇó
04.026.04d | havyám bháran mánave devájuṣṭam

04.026.05a | bhárad yádi vír áto vévijānaḥ
04.026.05b | pathórúṇā mánojavā asarji
04.026.05c | tū́yaṁ yayau mádhunā somiyéna
04.026.05d | utá śrávo vivide śyenó átra

04.026.06a | r̥jīpī́ śyenó dádamāno aṁśúm
04.026.06b | parāvátaḥ śakunó mandrám mádam
04.026.06c | sómam bharad dādr̥hāṇó devā́vān
04.026.06d | divó amúṣmād úttarād ādā́ya

04.026.07a | ādā́ya śyenó abharat sómaṁ
04.026.07b | sahásraṁ savā́m̐ ayútaṁ ca sākám
04.026.07c | átrā púraṁdhir ajahād árātīr
04.026.07d | máde sómasya mūrā́ ámūraḥ

04.027.01a | gárbhe nú sánn ánu eṣām avedam
04.027.01b | aháṁ devā́nāṁ jánimāni víśvā
04.027.01c | śatám mā púra ā́yasīr arakṣann
04.027.01d | ádha śyenó javásā nír adīyam

04.027.02a | ná ghā sá mā́m ápa jóṣaṁ jabhāra
04.027.02b | abhī́m āsa tvákṣasā vīríyeṇa
04.027.02c | īrmā́ púraṁdhir ajahād árātīr
04.027.02d | utá vā́tām̐ atarac chū́śuvānaḥ

04.027.03a | áva yác chyenó ásvanīd ádha dyór
04.027.03b | ví yád yádi vā́ta ūhúḥ púraṁdhim
04.027.03c | sr̥jád yád asmā áva ha kṣipáj jyā́ṁ
04.027.03d | kr̥śā́nur ástā mánasā bhuraṇyán

04.027.04a | r̥jipyá īm índrāvato ná bhujyúṁ
04.027.04b | śyenó jabhāra br̥ható ádhi ṣṇóḥ
04.027.04c | antáḥ patat patatrí asya parṇám
04.027.04d | ádha yā́mani prásitasya tád véḥ

04.027.05a | ádha śvetáṁ kaláśaṁ góbhir aktám
04.027.05b | āpipyānám maghávā śukrám ándhaḥ
04.027.05c | adhvaryúbhiḥ práyatam mádhvo ágram
04.027.05d | índro mádāya práti dhat píbadhyai
04.027.05e | śū́ro mádāya práti dhat píbadhyai

04.028.01a | tuvā́ yujā́ táva tát soma sakhyá
04.028.01b | índro apó mánave sasrútas kaḥ
04.028.01c | áhann áhim áriṇāt saptá síndhūn
04.028.01d | ápāvr̥ṇod ápihiteva khā́ni

04.028.02a | tuvā́ yujā́ ní khidat sū́riyasya
04.028.02b | índraś cakráṁ sáhasā sadyá indo
04.028.02c | ádhi ṣṇúnā br̥hatā́ vártamānam
04.028.02d | mahó druhó ápa viśvā́yu dhāyi

04.028.03a | áhann índro ádahad agnír indo
04.028.03b | purā́ dásyūn madhyáṁdinād abhī́ke
04.028.03c | durgé duroṇé krátuvā ná yātā́m
04.028.03d | purū́ sahásrā śáruvā ní barhīt

04.028.04a | víśvasmāt sīm adhamā́m̐ indra dásyūn
04.028.04b | víśo dā́sīr akr̥ṇor apraśastā́ḥ
04.028.04c | ábādhethām ámr̥ṇataṁ ní śátrūn
04.028.04d | ávindethām ápacitiṁ vádhatraiḥ

04.028.05a | evā́ satyám maghavānā yuváṁ tád
04.028.05b | índraś ca soma ūrvám áśviyaṁ góḥ
04.028.05c | ā́dardr̥tam ápihitāni áśnā
04.028.05d | riricáthuḥ kṣáaś cit tatr̥dānā́

04.029.01a | ā́ na stutá úpa vā́jebhir ūtī́
04.029.01b | índra yāhí háribhir mandasānáḥ
04.029.01c | tiráś cid aryáḥ sávanā purū́ṇi
04.029.01d | āṅgūṣébhir gr̥ṇānáḥ satyárādhāḥ

04.029.02a | ā́ hí ṣmā yā́ti náriyaś cikitvā́n
04.029.02b | hūyámānaḥ sotŕ̥bhir úpa yajñám
04.029.02c | suaśvo yó ábhīrur mányamānaḥ
04.029.02d | suṣvāṇébhir mádati sáṁ ha vīraíḥ

04.029.03a | śrāváyéd asya kárṇā vājayádhyai
04.029.03b | júṣṭām ánu prá díśam mandayádhyai
04.029.03c | udvāvr̥ṣāṇó rā́dhase túviṣmān
04.029.03d | káran na índraḥ sutīrthā́bhayaṁ ca

04.029.04a | áchā yó gántā nā́dhamānam ūtī́
04.029.04b | itthā́ vípraṁ hávamānaṁ gr̥ṇántam
04.029.04c | úpa tmáni dádhāno dhurí āśū́n
04.029.04d | sahásrāṇi śatā́ni vájrabāhuḥ

04.029.05a | tuvótāso maghavann indra víprā
04.029.05b | vayáṁ te syāma sūráyo gr̥ṇántaḥ
04.029.05c | bhejānā́so br̥háddivasya rāyá
04.029.05d | ākāyíyasya dāváne purukṣóḥ

04.030.01a | nákir indra tvád úttaro
04.030.01b | ná jyā́yām̐ asti vr̥trahan
04.030.01c | nákir evā́ yáthā tuvám

04.030.02a | satrā́ te ánu kr̥ṣṭáyo
04.030.02b | víśvā cakréva vāvr̥tuḥ
04.030.02c | satrā́ mahā́m̐ asi śrutáḥ

04.030.03a | víśve canéd anā́ tuvā
04.030.03b | devā́sa indra yuyudhuḥ
04.030.03c | yád áhā náktam ā́tiraḥ

04.030.04a | yátrotá bādhitébhiyaś
04.030.04b | cakráṁ kútsāya yúdhyate
04.030.04c | muṣāyá indra sū́riyam

04.030.05a | yátra devā́m̐ r̥ghāyató
04.030.05b | víśvām̐ áyudhya éka ít
04.030.05c | tuvám indra vanū́m̐r áhan

04.030.06a | yátrotá mártiyāya kám
04.030.06b | áriṇā indra sū́riyam
04.030.06c | prā́vaḥ śácībhir étaśam

04.030.07a | kím ā́d utā́si vr̥trahan
04.030.07b | mághavan manyumáttamaḥ
04.030.07c | átrā́ha dā́num ā́tiraḥ

04.030.08a | etád ghéd utá vīríyam
04.030.08b | índra cakártha paúṁsiyam
04.030.08c | stríyaṁ yád durhaṇāyúvaṁ
04.030.08d | vádhīr duhitáraṁ diváḥ

04.030.09a | diváś cid ghā duhitáram
04.030.09b | mahā́n mahīyámānaam
04.030.09c | uṣā́sam indra sám piṇak

04.030.10a | ápoṣā́ ánasaḥ sarat
04.030.10b | sámpiṣṭād áha bibhyúṣī
04.030.10c | ní yát sīṁ śiśnáthad vŕ̥ṣā

04.030.11a | etád asyā ánaḥ śaye
04.030.11b | súsampiṣṭaṁ vípāśi ā́
04.030.11c | sasā́ra sīm parāvátaḥ

04.030.12a | utá síndhuṁ vibālíyaṁ
04.030.12b | vitasthānā́m ádhi kṣámi
04.030.12c | pári ṣṭhā indra māyáyā

04.030.13a | utá śúṣṇasya dhr̥ṣṇuyā́
04.030.13b | prá mr̥kṣo abhí védanam
04.030.13c | púro yád asya sampiṇák

04.030.14a | utá dāsáṁ kaulitarám
04.030.14b | br̥hatáḥ párvatād ádhi
04.030.14c | ávāhann indra śámbaram

04.030.15a | utá dāsásya varcínaḥ
04.030.15b | sahásrāṇi śatā́vadhīḥ
04.030.15c | ádhi páñca pradhī́m̐r iva

04.030.16a | utá tyám putrám agrúvaḥ
04.030.16b | párāvr̥ktaṁ śatákratuḥ
04.030.16c | ukthéṣu índra ā́bhajat

04.030.17a | utá tyā́ turváśāyádū
04.030.17b | asnātā́rā śácīpátiḥ
04.030.17c | índro vidvā́m̐ apārayat

04.030.18a | utá tyā́ sadyá ā́riyā
04.030.18b | saráyor indra pārátaḥ
04.030.18c | árṇācitrárathāvadhīḥ

04.030.19a | ánu dvā́ jahitā́ nayo
04.030.19b | andháṁ śroṇáṁ ca vr̥trahan
04.030.19c | ná tát te sumnám áṣṭave

04.030.20a | śatám aśmanmáyīnaam
04.030.20b | purā́m índro ví āsiyat
04.030.20c | dívodāsāya dāśúṣe

04.030.21a | ásvāpayad dabhī́taye
04.030.21b | sahásrā triṁśátaṁ háthaiḥ
04.030.21c | dāsā́nām índro māyáyā

04.030.22a | sá ghéd utā́si vr̥trahan
04.030.22b | samāná indra gópatiḥ
04.030.22c | yás tā́ víśvāni cicyuṣé

04.030.23a | utá nūnáṁ yád indriyáṁ
04.030.23b | kariṣyā́ indra paúṁsiyam
04.030.23c | adyā́ nákiṣ ṭád ā́ minat

04.030.24a | vāmáṁ-vāmaṁ ta ādure
04.030.24b | devó dadātu aryamā́
04.030.24c | vāmám pūṣā́ vāmám bhágo
04.030.24d | vāmáṁ deváḥ kárūḷatī

04.031.01a | káyā naś citrá ā́ bhuvad
04.031.01b | ūtī́ sadā́vr̥dhaḥ sákhā
04.031.01c | káyā śáciṣṭhayā vr̥tā́

04.031.02a | kás tvā satyó mádānaam
04.031.02b | máṁhiṣṭho matsad ándhasaḥ
04.031.02c | dr̥r̥ḷhā́+ cid ārúje vásu

04.031.03a | abhī́ ṣú ṇaḥ sákhīnaam
04.031.03b | avitā́ jaritr̥r̥ṇáam
04.031.03c | śatám bhavāsi ūtíbhiḥ

04.031.04a | abhī́ na ā́ vavr̥tsuva
04.031.04b | cakráṁ ná vr̥ttám árvataḥ
04.031.04c | niyúdbhiś carṣaṇīnáam

04.031.05a | pravátā hí krátūnaam
04.031.05b | ā́ hā padéva gáchasi
04.031.05c | ábhakṣi sū́riye sácā

04.031.06a | sáṁ yát ta indra manyávaḥ
04.031.06b | sáṁ cakrā́ṇi dadhanviré
04.031.06c | ádha tvé ádha sū́riye

04.031.07a | utá smā hí tvā́m āhúr ín
04.031.07b | maghávānaṁ śacīpate
04.031.07c | dā́tāram ávidīdhayum

04.031.08a | utá smā sadyá ít pári
04.031.08b | śaśamānā́ya sunvaté
04.031.08c | purū́ cin maṁhase vásu

04.031.09a | nahí ṣmā te śatáṁ caná
04.031.09b | rā́dho váranta āmúraḥ
04.031.09c | ná cyautnā́ni kariṣyatáḥ

04.031.10a | asmā́m̐ avantu te śatám
04.031.10b | asmā́n sahásram ūtáyaḥ
04.031.10c | asmā́n víśvā abhíṣṭayaḥ

04.031.11a | asmā́m̐ ihā́ vr̥ṇīṣuva
04.031.11b | sakhiyā́ya suastáye
04.031.11c | mahó rāyé divítmate

04.031.12a | asmā́m̐ aviḍḍhi viśváhā
04.031.12b | índra rāyā́ párīṇasā
04.031.12c | asmā́n víśvābhir ūtíbhiḥ

04.031.13a | asmábhyaṁ tā́m̐ ápā vr̥dhi
04.031.13b | vrajā́m̐ ásteva gómataḥ
04.031.13c | návābhir indra ūtíbhiḥ

04.031.14a | asmā́kaṁ dhr̥ṣṇuyā́ rátho
04.031.14b | dyumā́m̐ indrā́napacyutaḥ
04.031.14c | gavyúr aśvayúr īyate

04.031.15a | asmā́kam uttamáṁ kr̥dhi
04.031.15b | śrávo devéṣu sūriya
04.031.15c | várṣiṣṭhaṁ dyā́m ivopári

04.032.01a | ā́ tū́ na indra vr̥trahann
04.032.01b | asmā́kam ardhám ā́ gahi
04.032.01c | mahā́n mahī́bhir ūtíbhiḥ

04.032.02a | bhŕ̥miś cid ghāsi tū́tujir
04.032.02b | ā́ citra citríṇīṣu ā́
04.032.02c | citráṁ kr̥ṇoṣi ūtáye

04.032.03a | dabhrébhiś cic cháśīyāṁsaṁ
04.032.03b | háṁsi vrā́dhantam ójasā
04.032.03c | sákhibhir yé tuvé sácā

04.032.04a | vayám indra tuvé sácā
04.032.04b | vayáṁ tuvābhí nonumaḥ
04.032.04c | asmā́m̐-asmām̐ íd úd ava

04.032.05a | sá naś citrā́bhir adrivo
04.032.05b | anavadyā́bhir ūtíbhiḥ
04.032.05c | ánādhr̥ṣṭābhir ā́ gahi

04.032.06a | bhūyā́mo ṣú tuvā́vataḥ
04.032.06b | sákhāya indra gómataḥ
04.032.06c | yújo vā́jāya ghŕ̥ṣvaye

04.032.07a | tuváṁ hí éka ī́śiṣa
04.032.07b | índra vā́jasya gómataḥ
04.032.07c | sá no yandhi mahī́m íṣam

04.032.08a | ná tvā varante anyáthā
04.032.08b | yád dítsasi stutó maghám
04.032.08c | stotŕ̥bhya indra girvaṇaḥ

04.032.09a | abhí tvā gótamā girā́
04.032.09b | *ánūṣata prá dāváne
04.032.09c | índra vā́jāya ghŕ̥ṣvaye

04.032.10a | prá te vocāma vīríyā
04.032.10b | yā́ mandasāná ā́rujaḥ
04.032.10c | púro dā́sīr abhī́tiya

04.032.11a | tā́ te gr̥ṇanti vedháso
04.032.11b | yā́ni cakártha paúṁsiyā
04.032.11c | sutéṣu indra girvaṇaḥ

04.032.12a | ávīvr̥dhanta gótamā
04.032.12b | índra tvé stómavāhasaḥ
04.032.12c | aíṣu dhā vīrávad yáśaḥ

04.032.13a | yác cid dhí śáśvatām ási
04.032.13b | índra sā́dhāraṇas tuvám
04.032.13c | táṁ tvā vayáṁ havāmahe

04.032.14a | arvācīnó vaso bhava
04.032.14b | asmé sú matsuvā́ndhasaḥ
04.032.14c | sómānām indra somapāḥ

04.032.15a | asmā́kaṁ tvā matīnáam
04.032.15b | ā́ stóma indra yachatu
04.032.15c | arvā́g ā́ vartayā hárī

04.032.16a | puroḷā́śaṁ ca no gháso
04.032.16b | joṣáyāse gíraś ca naḥ
04.032.16c | vadhūyúr iva yóṣaṇām

04.032.17a | sahásraṁ viyátīnaaṁ
04.032.17b | yuktā́nām índram īmahe
04.032.17c | śatáṁ sómasya khāríyaḥ

04.032.18a | sahásrā te śatā́ vayáṁ
04.032.18b | gávām ā́ cyāvayāmasi
04.032.18c | asmatrā́ rā́dha etu te

04.032.19a | dáśa te kaláśānaaṁ
04.032.19b | híraṇyānām adhīmahi
04.032.19c | bhūridā́ asi vr̥trahan

04.032.20a | bhū́ridā bhū́ri dehi no
04.032.20b | mā́ dabhrám bhū́ri ā́ bhara
04.032.20c | bhū́ri ghéd indra ditsasi

04.032.21a | bhūridā́ hí ási śrutáḥ
04.032.21b | purutrā́ śūra vr̥trahan
04.032.21c | ā́ no bhajasva rā́dhasi

04.032.22a | prá te babhrū́ vicakṣaṇa
04.032.22b | śáṁsāmi goṣaṇo napāt
04.032.22c | mā́bhyāṁ gā́ ánu śiśrathaḥ

04.032.23a | kanīnakéva vidradhé
04.032.23b | náve drupadé arbhaké
04.032.23c | babhrū́ yā́meṣu śobhete

04.032.24a | áram ma usráyāmaṇe
04.032.24b | áram ánusrayāmaṇe
04.032.24c | babhrū́ yā́meṣu asrídhā

04.033.01a | prá rbhúbhyo dūtám iva vā́cam iṣya
04.033.01b | upastíre śvaítarīṁ dhenúm īḷe
04.033.01c | yé vā́tajūtās taráṇibhir évaiḥ
04.033.01d | pári dyā́ṁ sadyó apáso babhūvúḥ

04.033.02a | yadā́ram ákrann r̥bhávaḥ pitŕ̥bhyām
04.033.02b | páriviṣṭī veṣáṇā daṁsánābhiḥ
04.033.02c | ā́d íd devā́nām úpa sakhyám āyan
04.033.02d | dhī́rāsaḥ puṣṭím avahan manā́yai

04.033.03a | púnar yé cakrúḥ pitárā yúvānā
04.033.03b | sánā yū́peva jaraṇā́ śáyānā
04.033.03c | té vā́jo víbhvām̐ r̥bhúr índravanto
04.033.03d | mádhupsaraso no avantu yajñám

04.033.04a | yát saṁvátsam r̥bhávo gā́m árakṣan
04.033.04b | yát saṁvátsam r̥bhávo mā́ ápiṁśan
04.033.04c | yát saṁvátsam ábharan bhā́so asyās
04.033.04d | tā́bhiḥ śámībhir amr̥tatvám āśuḥ

04.033.05a | jyeṣṭhá āha camasā́ dvā́ karéti
04.033.05b | kánīyān trī́n kr̥ṇavāméti āha
04.033.05c | kaniṣṭhá āha catúras karéti
04.033.05d | tváṣṭa rbhavas tát panayad váco vaḥ

04.033.06a | satyám ūcur nára evā́ hí cakrúr
04.033.06b | ánu svadhā́m r̥bhávo jagmur etā́m
04.033.06c | vibhrā́jamānāṁś camasā́m̐ áheva
04.033.06d | ávenat tváṣṭā catúro dadr̥śvā́n

04.033.07a | duvā́daśa dyū́n yád ágohiyasya
04.033.07b | atithyé ráṇann r̥bhávaḥ sasántaḥ
04.033.07c | sukṣétrākr̥ṇvann ánayanta síndhūn
04.033.07d | dhánvā́tiṣṭhann óṣadhīr nimnám ā́paḥ

04.033.08a | ráthaṁ yé cakrúḥ suvŕ̥taṁ nareṣṭhā́ṁ
04.033.08b | yé dhenúṁ viśvajúvaṁ viśvárūpām
04.033.08c | tá ā́ takṣantu r̥bhávo rayíṁ naḥ
04.033.08d | suávasaḥ suápasaḥ suhástāḥ

04.033.09a | ápo hí eṣām ájuṣanta devā́
04.033.09b | abhí krátvā mánasā dī́dhiyānāḥ
04.033.09c | vā́jo devā́nām abhavat sukármā
04.033.09d | índrasya rbhukṣā́ váruṇasya víbhvā

04.033.10a | yé hárī medháyā ukthā́ mádanta
04.033.10b | índrāya cakrúḥ suyújā yé áśvā
04.033.10c | té rāyás póṣaṁ dráviṇāni asmé
04.033.10d | dhattá rbhavaḥ kṣemayánto ná mitrám

04.033.11a | idā́hnaḥ pītím utá vo mádaṁ dhur
04.033.11b | ná rté śrāntásya sakhiyā́ya devā́ḥ
04.033.11c | té nūnám asmé r̥bhavo vásūni
04.033.11d | tr̥tī́ye asmín sávane dadhāta

04.034.01a | r̥bhúr víbhvā vā́ja índro no ácha
04.034.01b | imáṁ yajñáṁ ratnadhéyópa yāta
04.034.01c | idā́ hí vo dhiṣáṇā devī́ áhnām
04.034.01d | ádhāt pītíṁ sám mádā agmatā vaḥ

04.034.02a | vidānā́so jánmano vājaratnā
04.034.02b | utá rtúbhir r̥bhavo mādayadhvam
04.034.02c | sáṁ vo mádā ágmata sám púraṁdhiḥ
04.034.02d | suvī́rām asmé rayím érayadhvam

04.034.03a | ayáṁ vo yajñá r̥bhavo akāri
04.034.03b | yám ā́ manuṣvát pradívo dadhidhvé
04.034.03c | prá vo áchā jujuṣāṇā́so asthur
04.034.03d | ábhūta víśve agriyótá vājāḥ

04.034.04a | ábhūd u vo vidhaté ratnadhéyam
04.034.04b | idā́ naro dāśúṣe mártiyāya
04.034.04c | píbata vājā r̥bhavo dadé vo
04.034.04d | máhi tr̥tī́yaṁ sávanam mádāya

04.034.05a | ā́ vājā yāta úpa na r̥bhukṣā
04.034.05b | mahó naro dráviṇaso gr̥ṇānā́ḥ
04.034.05c | ā́ vaḥ pītáyo abhipitvé áhnām
04.034.05d | imā́ ástaṁ navasúva iva gman

04.034.06a | ā́ napātaḥ śavaso yātanópa
04.034.06b | imáṁ yajñáṁ námasā hūyámānāḥ
04.034.06c | sajóṣasaḥ sūrayo yásya ca sthá
04.034.06d | mádhvaḥ pāta ratnadhā́ índravantaḥ

04.034.07a | sajóṣā indra váruṇena sómaṁ
04.034.07b | sajóṣāḥ pāhi girvaṇo marúdbhiḥ
04.034.07c | agrepā́bhir r̥tupā́bhiḥ sajóṣā
04.034.07d | gnā́spátnībhī ratnadhā́bhiḥ sajóṣāḥ

04.034.08a | sajóṣasa ādityaír mādayadhvaṁ
04.034.08b | sajóṣasa r̥bhavaḥ párvatebhiḥ
04.034.08c | sajóṣaso daíviyenā savitrā́
04.034.08d | sajóṣasaḥ síndhubhī ratnadhébhiḥ

04.034.09a | yé aśvínā yé pitárā yá ūtī́
04.034.09b | dhenúṁ tatakṣúr r̥bhávo yé áśvā
04.034.09c | yé áṁsatrā yá ŕ̥dhag ródasī yé
04.034.09d | víbhvo náraḥ suapatyā́ni cakrúḥ

04.034.10a | yé gómantaṁ vā́javantaṁ suvī́raṁ
04.034.10b | rayíṁ dhatthá vásumantam purukṣúm
04.034.10c | té agrepā́ r̥bhavo mandasānā́
04.034.10d | asmé dhatta yé ca rātíṁ gr̥ṇánti

04.034.11a | nā́pābhūta ná vo atītr̥ṣāma
04.034.11b | ániḥśastā r̥bhavo yajñé asmín
04.034.11c | sám índreṇa mádatha sám marúdbhiḥ
04.034.11d | sáṁ rā́jabhī ratnadhéyāya devāḥ

04.035.01a | ihópa yāta śavaso napātaḥ
04.035.01b | saúdhanvanā r̥bhavo mā́pa bhūta
04.035.01c | asmín hí vaḥ sávane ratnadhéyaṁ
04.035.01d | gámantu índram ánu vo mádāsaḥ

04.035.02a | ā́gann r̥bhūṇā́m ihá ratnadhéyam
04.035.02b | ábhūt sómasya súṣutasya pītíḥ
04.035.02c | sukr̥tyáyā yát suapasyáyā cam̐
04.035.02d | ékaṁ vicakrá camasáṁ caturdhā́

04.035.03a | ví akr̥ṇota camasáṁ caturdhā́
04.035.03b | sákhe ví śikṣa íti abravīta
04.035.03c | áthaita vājā amŕ̥tasya pánthāṁ
04.035.03d | gaṇáṁ devā́nām r̥bhavaḥ suhastāḥ

04.035.04a | kimmáyaḥ svic camasá eṣá āsa
04.035.04b | yáṁ kā́viyena catúro vicakrá
04.035.04c | áthā sunudhvaṁ sávanam mádāya
04.035.04d | pātá rbhavo mádhunaḥ somiyásya

04.035.05a | śáciyākarta pitárā yúvānā
04.035.05b | śácyākarta camasáṁ devapā́nam
04.035.05c | śácyā hárī dhánutarāv ataṣṭa
04.035.05d | indravā́hāv r̥bhavo vājaratnāḥ

04.035.06a | yó vaḥ sunóti abhipitvé áhnāṁ
04.035.06b | tīvráṁ vājāsaḥ sávanam mádāya
04.035.06c | tásmai rayím r̥bhavaḥ sárvavīram
04.035.06d | ā́ takṣata vr̥ṣaṇo mandasānā́ḥ

04.035.07a | prātáḥ sutám apibo hariaśva
04.035.07b | mā́dhyaṁdinaṁ sávanaṁ kévalaṁ te
04.035.07c | sám r̥bhúbhiḥ pibasva ratnadhébhiḥ
04.035.07d | sákhīm̐r yā́m̐ indra cakr̥ṣé sukr̥tyā́

04.035.08a | yé devā́so ábhavatā sukr̥tyā́
04.035.08b | śyenā́ ivéd ádhi diví niṣedá
04.035.08c | té rátnaṁ dhāta śavaso napātaḥ
04.035.08d | saúdhanvanā ábhavatāmŕ̥tāsaḥ

04.035.09a | yát tr̥tī́yaṁ sávanaṁ ratnadhéyam
04.035.09b | ákr̥ṇudhvaṁ suapasyā́ suhastāḥ
04.035.09c | tád r̥bhavaḥ páriṣiktaṁ va etát
04.035.09d | sám mádebhir indriyébhiḥ pibadhvam

04.036.01a | anaśvó jātó anabhīśúr ukthíyo
04.036.01b | ráthas tricakráḥ pári vartate rájaḥ
04.036.01c | mahát tád vo devíyasya pravā́canaṁ
04.036.01d | dyā́m r̥bhavaḥ pr̥thivī́ṁ yác ca púṣyatha

04.036.02a | ráthaṁ yé cakrúḥ suvŕ̥taṁ sucétaso
04.036.02b | ávihvarantam mánasas pári dhyáyā
04.036.02c | tā́m̐ ū nú asyá sávanasya pītáya
04.036.02d | ā́ vo vājā r̥bhavo vedayāmasi

04.036.03a | tád vo vājā r̥bhavaḥ supravācanáṁ
04.036.03b | devéṣu vibhvo abhavan mahitvanám
04.036.03c | jívrī yát sántā pitárā sanājúrā
04.036.03d | púnar yúvānā caráthāya tákṣatha

04.036.04a | ékaṁ ví cakra camasáṁ cáturvayaṁ
04.036.04b | níś cármaṇo gā́m ariṇīta dhītíbhiḥ
04.036.04c | áthā devéṣu amr̥tatvám ānaśa
04.036.04d | śruṣṭī́ vājā r̥bhavas tád va ukthíyam

04.036.05a | r̥bhutó rayíḥ prathamáśravastamo
04.036.05b | vā́jaśrutāso yám ájījanan náraḥ
04.036.05c | vibhvataṣṭó vidátheṣu pravā́ciyo
04.036.05d | yáṁ devāso ávathā sá vícarṣaṇiḥ

04.036.06a | sá vājī́ árvā sá ŕ̥ṣir vacasyáyā
04.036.06b | sá śū́ro ástā pŕ̥tanāsu duṣṭáraḥ
04.036.06c | sá rāyás póṣaṁ sá suvī́riyaṁ dadhe
04.036.06d | yáṁ vā́jo víbhvām̐ r̥bhávo yám ā́viṣuḥ

04.036.07a | śréṣṭhaṁ vaḥ péśo ádhi dhāyi darśatáṁ
04.036.07b | stómo vājā r̥bhavas táṁ jujuṣṭana
04.036.07c | dhī́rāso hí ṣṭhā́ kaváyo vipaścítas
04.036.07d | tā́n va enā́ bráhmaṇā́ vedayāmasi

04.036.08a | yūyám asmábhyaṁ dhiṣáṇābhiyas pári
04.036.08b | vidvā́ṁso víśvā náriyāṇi bhójanā
04.036.08c | dyumántaṁ vā́jaṁ vŕ̥ṣaśuṣmam uttamám
04.036.08d | ā́ no rayím r̥bhavas takṣatā́ váyaḥ

04.036.09a | ihá prajā́m ihá rayíṁ rárāṇā
04.036.09b | ihá śrávo vīrávat takṣatā naḥ
04.036.09c | yéna vayáṁ citáyemā́ti anyā́n
04.036.09d | táṁ vā́jaṁ citrám r̥bhavo dadā naḥ

04.037.01a | úpa no vājā adhvarám r̥bhukṣā
04.037.01b | dévā yātá pathíbhir devayā́naiḥ
04.037.01c | yáthā yajñám mánuṣo vikṣú āsú
04.037.01d | dadhidhvé raṇvāḥ sudíneṣu áhnām

04.037.02a | té vo hr̥dé mánase santu yajñā́
04.037.02b | júṣṭāso adyá ghr̥tánirṇijo guḥ
04.037.02c | prá vaḥ sutā́so harayanta pūrṇā́ḥ
04.037.02d | krátve dákṣāya harṣayanta pītā́ḥ

04.037.03a | triudāyáṁ deváhitaṁ yáthā va
04.037.03b | stómo vājā r̥bhukṣaṇo dadé vaḥ
04.037.03c | juhvé manuṣvád úparāsu vikṣú
04.037.03d | yuṣmé sácā br̥háddiveṣu sómam

04.037.04a | pī́voaśvāḥ śucádrathā hí bhūtá
04.037.04b | áyaḥśiprā ̀ vājinaḥ suniṣkā́ḥ
04.037.04c | índrasya sūno śavaso napāto
04.037.04d | ánu vaś ceti agriyám mádāya

04.037.05a | r̥bhúm r̥bhukṣaṇo rayíṁ
04.037.05b | vā́je vājíntamaṁ yújam
04.037.05c | índrasvantaṁ havāmahe
04.037.05d | sadāsā́tamam aśvínam

04.037.06a | séd r̥bhavo yám ávatha
04.037.06b | yūyám índraś ca mártiyam
04.037.06c | sá dhībhír astu sánitā
04.037.06d | medhásātā só árvatā

04.037.07a | ví no vājā r̥bhukṣaṇaḥ
04.037.07b | patháś citana yáṣṭave
04.037.07c | asmábhyaṁ sūraya stutā́
04.037.07d | víśvā ā́śās tarīṣáṇi

04.037.08a | táṁ no vājā r̥bhukṣaṇa
04.037.08b | índra nā́satiyā rayím
04.037.08c | sám áśvaṁ carṣaṇíbhya ā́
04.037.08d | purú śasta magháttaye

04.038.01a | utó hí vāṁ dātarā́ sánti pū́rvā
04.038.01b | yā́ pūrúbhyas trasádasyur nitośé
04.038.01c | kṣetrāsáaṁ dadathur urvarāsā́ṁ
04.038.01d | ghanáṁ dásyubhyo abhíbhūtim ugrám

04.038.02a | utá vājínam puruniṣṣídhvānaṁ
04.038.02b | dadhikrā́m u dadathur viśvákr̥ṣṭim
04.038.02c | r̥jipyáṁ śyenám pruṣitápsum āśúṁ
04.038.02d | carkŕ̥tyam aryó nr̥pátiṁ ná śū́ram

04.038.03a | yáṁ sīm ánu praváteva drávantaṁ
04.038.03b | víśvaḥ pūrúr mádati hárṣamāṇaḥ
04.038.03c | paḍbhír gŕ̥dhyantam medhayúṁ ná śū́raṁ
04.038.03d | rathatúraṁ vā́tam iva dhrájantam

04.038.04a | yáḥ smārundhānó gádhiyā samátsu
04.038.04b | sánutaraś cárati góṣu gáchan
04.038.04c | āvírr̥jīko vidáthā nicíkyat
04.038.04d | tiró aratím pári ā́pa āyóḥ

04.038.05a | utá smainaṁ vastramáthiṁ ná tāyúm
04.038.05b | ánu krośanti kṣitáyo bháreṣu
04.038.05c | nīcā́yamānaṁ jásuriṁ ná śyenáṁ
04.038.05d | śrávaś ca áchā paśumác ca yūthám

04.038.06a | utá sma āsu prathamáḥ sariṣyán
04.038.06b | *ní veveti śráyaṇibhī+ ráthānām
04.038.06c | srájaṁ kr̥ṇvānó jániyo ná śúbhvā
04.038.06d | reṇúṁ rérihat kiráṇaṁ dadaśvā́n

04.038.07a | utá syá vājī́ sáhurir r̥tā́vā
04.038.07b | śúśrūṣamāṇas tanúvā samaryé
04.038.07c | túraṁ yatī́ṣu turáyann r̥jipyó
04.038.07d | ádhi bhruvóḥ kirate reṇúm r̥ñján

04.038.08a | utá sma asya tanyatór iva dyór
04.038.08b | r̥ghāyató abhiyújo bhayante
04.038.08c | yadā́ sahásram abhí ṣīm áyodhīd
04.038.08d | durvártuḥ smā bhavati bhīmá r̥ñján

04.038.09a | utá sma asya panayanti jánā
04.038.09b | jūtíṁ kr̥ṣṭipró abhíbhūtim āśóḥ
04.038.09c | utaínam āhuḥ samithé viyántaḥ
04.038.09d | párā dadhikrā́ asarat sahásraiḥ

04.038.10a | ā́ dadhikrā́ḥ śávasā páñca kr̥ṣṭī́ḥ
04.038.10b | sū́rya iva jyótiṣāpás tatāna
04.038.10c | sahasrasā́ḥ śatasā́ vājī́ árvā
04.038.10d | pr̥ṇáktu mádhvā sám imā́ vácāṁsi

04.039.01a | āśúṁ dadhikrā́ṁ tám u nú ṣṭavāma
04.039.01b | divás pr̥thivyā́ utá carkirāma
04.039.01c | uchántīr mā́m uṣásaḥ sūdayantu
04.039.01d | áti víśvāni duritā́ni parṣan

04.039.02a | maháś carkarmi árvataḥ kratuprā́
04.039.02b | dadhikrā́vṇaḥ puruvā́rasya vŕ̥ṣṇaḥ
04.039.02c | yám pūrúbhyo dīdivā́ṁsaṁ ná agníṁ
04.039.02d | dadáthur mitrāvaruṇā táturim

04.039.03a | yó áśvasya dadhikrā́vṇo ákārīt
04.039.03b | sámiddhe agnā́ uṣáso víuṣṭau
04.039.03c | ánāgasaṁ tám áditiḥ kr̥ṇotu
04.039.03d | sá mitréṇa váruṇenā sajóṣāḥ

04.039.04a | dadhikrā́vṇa iṣá ūrjó mahó yád
04.039.04b | ámanmahi marútāṁ nā́ma bhadrám
04.039.04c | suastáye váruṇam mitrám agníṁ
04.039.04d | hávāmaha índaraṁ+ vájrabāhum

04.039.05a | índram ivéd ubháye ví hvayanta
04.039.05b | udī́rāṇā yajñám upaprayántaḥ
04.039.05c | dadhikrā́m u sū́danam mártiyāya
04.039.05d | dadáthur mitrāvaruṇā no áśvam

04.039.06a | dadhikrā́vṇo akāriṣaṁ
04.039.06b | jiṣṇór áśvasya vājínaḥ
04.039.06c | surabhí no múkhā karat
04.039.06d | prá ṇa ā́yūṁṣi tāriṣat

04.040.01a | dadhikrā́vṇa íd u nú carkirāma
04.040.01b | víśvā ín mā́m uṣásaḥ sūdayantu
04.040.01c | apā́m agnér uṣásaḥ sū́riyasya
04.040.01d | bŕ̥haspáter āṅgirasásya jiṣṇóḥ

04.040.02a | sátvā bhariṣó gaviṣó duvanyasác
04.040.02b | chravasyā́d iṣá uṣásas turaṇyasát
04.040.02c | satyó dravó ̀ dravaráḥ pataṁgaró
04.040.02d | dadhikrā́vā íṣam ū́rjaṁ súvar janat

04.040.03a | utá sma asya drávatas turaṇyatáḥ
04.040.03b | parṇáṁ ná vér ánu vāti pragardhínaḥ
04.040.03c | śyenásyeva dhrájato aṅkasám pári
04.040.03d | dadhikrā́vṇaḥ sahá ūrjā́ táritrataḥ

04.040.04a | utá syá vājī́ kṣipaṇíṁ turaṇyati
04.040.04b | grīvā́yām baddhó apikakṣá āsáni
04.040.04c | krátuṁ dadhikrā́ ánu saṁtávītuvat
04.040.04d | pathā́m áṅkāṁsi ánu āpánīphaṇat

04.040.05a | haṁsáḥ śuciṣád vásur antarikṣasád
04.040.05b | dhótā vediṣád átithir duroṇasát
04.040.05c | nr̥ṣád varasád r̥tasád víomasád
04.040.05d | abjā́ gojā́ r̥tajā́ adrijā́ r̥tám

04.041.01a | índrā kó vāṁ varuṇā sumnám āpa
04.041.01b | stómo havíṣmām̐ amŕ̥to ná hótā
04.041.01c | yó vāṁ hr̥dí krátumām̐ asmád uktáḥ
04.041.01d | paspárśad indrāvaruṇā námasvān

04.041.02a | índrā ha yó váruṇā cakrá āpī́
04.041.02b | devaú mártaḥ sakhiyā́ya práyasvān
04.041.02c | sá hanti vr̥trā́ samithéṣu śátrūn
04.041.02d | ávobhir vā mahádbhiḥ sá prá śr̥ṇve

04.041.03a | índrā ha rátnaṁ váruṇā dháyiṣṭhā+
04.041.03b | itthā́ nŕ̥bhyaḥ śaśamānébhiyas tā́
04.041.03c | yádī sákhāyā sakhiyā́ya sómaiḥ
04.041.03d | sutébhiḥ suprayásā mādáyaite

04.041.04a | índrā yuváṁ varuṇā didyúm asminn
04.041.04b | ójiṣṭham ugrā ní vadhiṣṭaṁ vájram
04.041.04c | yó no durévo vr̥kátir dabhī́tis
04.041.04d | tásmin mimāthām abhíbhūti ójaḥ

04.041.05a | índrā yuváṁ varuṇā bhūtám asyā́
04.041.05b | dhiyáḥ pretā́rā vr̥ṣabhéva dhenóḥ
04.041.05c | sā́ no duhīyad yávaseva gatvī́
04.041.05d | sahásradhārā páyasā mahī́ gaúḥ

04.041.06a | toké hité tánaya urvárāsu
04.041.06b | sū́ro dŕ̥śīke vŕ̥ṣaṇaś ca paúṁsye
04.041.06c | índrā no átra váruṇā siyātām
04.041.06d | ávobhir dasmā́ páritakmiyāyām

04.041.07a | yuvā́m íd dhí ávase pūrviyā́ya
04.041.07b | pári prábhūtī gavíṣaḥ suāpī
04.041.07c | vr̥ṇīmáhe sakhiyā́ya priyā́ya
04.041.07d | śū́rā máṁhiṣṭhā pitáreva śambhū́

04.041.08a | tā́ vāṁ dhíyo ávase vājayántīr
04.041.08b | ājíṁ ná jagmur yuvayū́ḥ sudānū
04.041.08c | śriyé ná gā́va úpa sómam asthur
04.041.08d | índraṁ gíro váruṇam me manīṣā́ḥ

04.041.09a | imā́ índraṁ váruṇam me manīṣā́
04.041.09b | ágmann úpa dráviṇam ichámānāḥ
04.041.09c | úpem asthur joṣṭā́ra iva vásvo
04.041.09d | raghvī́r iva śrávaso bhíkṣamāṇāḥ

04.041.10a | áśvyasya tmánā ráthiyasya puṣṭér
04.041.10b | nítyasya rāyáḥ pátayaḥ siyāma
04.041.10c | tā́ cakrāṇā́ ūtíbhir návyasībhir
04.041.10d | asmatrā́ rā́yo niyútaḥ sacantām

04.041.11a | ā́ no br̥hantā br̥hatī́bhir ūtī́
04.041.11b | índra yātáṁ varuṇa vā́jasātau
04.041.11c | yád didyávaḥ pŕ̥tanāsu prakrī́ḷān
04.041.11d | tásya vāṁ syāma sanitā́ra ājéḥ

04.042.01a | máma dvitā́ rāṣṭaráṁ kṣatríyasya
04.042.01b | viśvā́yor víśve amŕ̥tā yáthā naḥ
04.042.01c | krátuṁ sacante váruṇasya devā́
04.042.01d | rā́jāmi kr̥ṣṭér upamásya vavréḥ

04.042.02a | aháṁ rā́jā váruṇo máhya@ tā́ni
04.042.02b | asuryā\ṇi prathamā́ dhārayanta
04.042.02c | krátuṁ sacante váruṇasya devā́
04.042.02d | rā́jāmi kr̥ṣṭér upamásya vavréḥ

04.042.03a | ahám índro váruṇas té mahitvā́
04.042.03b | urvī́ gabhīré rájasī suméke
04.042.03c | tváṣṭeva víśvā bhúvanāni vidvā́n
04.042.03d | sám airayaṁ ródasī dhāráyaṁ ca

04.042.04a | ahám apó apinvam ukṣámāṇā
04.042.04b | dhāráyaṁ dívaṁ sádana r̥tásya
04.042.04c | r̥téna putró áditer r̥tā́vā
04.042.04d | utá tridhā́tu prathayad ví bhū́ma

04.042.05a | máaṁ náraḥ suáśvā vājáyanto
04.042.05b | máaṁ vr̥tā́ḥ samáraṇe havante
04.042.05c | kr̥ṇómi ājím maghávāhám índra
04.042.05d | íyarmi reṇúm abhíbhūtiojāḥ

04.042.06a | aháṁ tā́ víśvā cakaraṁ nákir mā
04.042.06b | daívyaṁ sáho varate ápratītam
04.042.06c | yán mā sómāso mamádan yád ukthā́
04.042.06d | ubhé bhayete rájasī apāré

04.042.07a | vidúṣ te víśvā bhúvanāni tásya
04.042.07b | tā́ prá bravīṣi váruṇāya vedhaḥ
04.042.07c | tuváṁ vr̥trā́ṇi śr̥ṇviṣe jaghanvā́n
04.042.07d | tuváṁ vr̥tā́m̐ ariṇā indra síndhūn

04.042.08a | asmā́kam átra pitáras tá āsan
04.042.08b | saptá ŕ̥ṣayo daurgahé badhyámāne
04.042.08c | tá ā́yajanta trasádasyum asyā
04.042.08d | índraṁ ná vr̥tratúram ardhadevám

04.042.09a | purukútsānī hí vaam ádāśad
04.042.09b | dhavyébhir indrāvaruṇā námobhiḥ
04.042.09c | áthā rā́jānaṁ trasádasyum asyā
04.042.09d | vr̥traháṇaṁ dadathur ardhadevám

04.042.10a | rāyā́ vayáṁ sasavā́ṁso madema
04.042.10b | havyéna devā́ yávasena gā́vaḥ
04.042.10c | tā́ṁ dhenúm indrāvaruṇā yuváṁ no
04.042.10d | viśvā́hā dhattam ánapasphurantīm

04.043.01a | ká u śravat katamó yajñíyānāṁ
04.043.01b | vandā́ru deváḥ katamó juṣāte
04.043.01c | kásyemā́ṁ devī́m amŕ̥teṣu préṣṭhāṁ
04.043.01d | hr̥dí śreṣāma suṣṭutíṁ suhavyā́m

04.043.02a | kó mr̥r̥ḷāti+ katamá ā́gamiṣṭho
04.043.02b | devā́nām u katamáḥ śámbhaviṣṭhaḥ
04.043.02c | ráthaṁ kám āhur dravádaśvam āśúṁ
04.043.02d | yáṁ sū́riyasya duhitā́vr̥ṇīta

04.043.03a | makṣū́ hí ṣmā gáchatha ī́vato dyū́n
04.043.03b | índro ná śaktím páritakmiyāyām
04.043.03c | divá ā́jātā diviyā́ suparṇā́
04.043.03d | káyā śácīnām bhavathaḥ śáciṣṭhā

04.043.04a | kā́ vaam bhūd úpamātiḥ káyā na
04.043.04b | ā́ áśvinā gamatho hūyámānā
04.043.04c | kó vām maháś cit tyájaso abhī́ka
04.043.04d | uruṣyátam mādhvī dasrā na ūtī́

04.043.05a | urú vāṁ ráthaḥ pári nakṣati dyā́m
04.043.05b | ā́ yát samudrā́d abhí vártate vām
04.043.05c | mádhvā mādhuvī mádhu vām pruṣāyan
04.043.05d | yát sīṁ vām pŕ̥kṣo bhurájanta pakvā́ḥ

04.043.06a | síndhur ha vāṁ rasáyā siñcad áśvān
04.043.06b | ghr̥ṇā́ váyo aruṣā́saḥ pári gman
04.043.06c | tád ū ṣú vām ajiráṁ ceti yā́naṁ
04.043.06d | yéna pátī bhávathaḥ sūriyā́yāḥ

04.043.07a | ihéha yád vāṁ samanā́ papr̥kṣé
04.043.07b | séyám asmé sumatír vājaratnā
04.043.07c | uruṣyátaṁ jaritā́raṁ yuváṁ ha
04.043.07d | śritáḥ kā́mo nāsatiyā yuvadrík

04.044.01a | táṁ vāṁ ráthaṁ vayám adyā́ huvema
04.044.01b | pr̥thujráyam aśvinā sáṁgatiṁ góḥ
04.044.01c | yáḥ sūriyā́ṁ váhati vandhurāyúr
04.044.01d | gírvāhasam purutámaṁ vasūyúm

04.044.02a | yuváṁ śríyam aśvinā devátā tā́ṁ
04.044.02b | dívo napātā vanathaḥ śácībhiḥ
04.044.02c | yuvór vápur abhí pŕ̥kṣaḥ sacante
04.044.02d | váhanti yát kakuhā́so ráthe vām

04.044.03a | kó vām adyā́ karate rātáhavya
04.044.03b | ūtáye vā sutapéyāya vārkaíḥ
04.044.03c | r̥tásya vā vanúṣe pūrviyā́ya
04.044.03d | námo yemānó aśvinā́ vavartat

04.044.04a | hiraṇyáyena purubhū ráthena
04.044.04b | imáṁ yajñáṁ nāsatiyópa yātam
04.044.04c | píbātha ín mádhunaḥ somiyásya
04.044.04d | dádhatho rátnaṁ vidhaté jánāya

04.044.05a | ā́ no yātaṁ divó áchā pr̥thivyā́
04.044.05b | hiraṇyáyena suvŕ̥tā ráthena
04.044.05c | mā́ vām anyé ní yaman devayántaḥ
04.044.05d | sáṁ yád dadé ̀ nā́bhiḥ pūrviyā́ vām

04.044.06a | nū́ no rayím puruvī́ram br̥hántaṁ
04.044.06b | dásrā mímāthām ubháyeṣu asmé
04.044.06c | náro yád vām aśvinā stómam ā́van
04.044.06d | sadhástutim ājamīḷhā́so agman

04.044.07a | ihéha yád vāṁ samanā́ papr̥kṣé
04.044.07b | séyám asmé sumatír vājaratnā
04.044.07c | uruṣyátaṁ jaritā́raṁ yuváṁ ha
04.044.07d | śritáḥ kā́mo nāsatiyā yuvadrík

04.045.01a | eṣá syá bhānúr úd iyarti yujyáte
04.045.01b | ráthaḥ párijmā divó asyá sā́navi
04.045.01c | pr̥kṣā́so asmin mithunā́ ádhi tráyo
04.045.01d | dŕ̥tis turī́yo mádhuno ví rapśate

04.045.02a | úd vām pr̥kṣā́so mádhumanta īrate
04.045.02b | ráthā áśvāsa uṣáso víuṣṭiṣu
04.045.02c | aporṇuvántas táma ā́ párīvr̥taṁ
04.045.02d | súvar ṇá śukráṁ tanuvánta ā́ rájaḥ

04.045.03a | mádhvaḥ pibatam madhupébhir āsábhir
04.045.03b | utá priyám mádhune yuñjathāṁ@ rátham
04.045.03c | ā́ vartaním mádhunā jinvathas pathó
04.045.03d | dŕ̥tiṁ vahethe mádhumantam aśvinā

04.045.04a | haṁsā́so yé vām mádhumanto asrídho
04.045.04b | híraṇyaparṇā uhúva uṣarbúdhaḥ
04.045.04c | udaprúto mandíno mandinispŕ̥śo
04.045.04d | mádhvo ná mákṣaḥ sávanāni gachathaḥ

04.045.05a | suadhvarā́so mádhumanto agnáya
04.045.05b | usrā́ jarante práti vástor aśvínā
04.045.05c | yán niktáhastas taráṇir vicakṣaṇáḥ
04.045.05d | sómaṁ suṣā́va mádhumantam ádribhiḥ

04.045.06a | ākenipā́so áhabhir dávidhvataḥ
04.045.06b | súvar ṇá śukráṁ tanuvánta ā́ rájaḥ
04.045.06c | sū́raś cid áśvān yuyujāná īyate
04.045.06d | víśvām̐ ánu svadháyā cetathas patháḥ

04.045.07a | prá vām avocam aśvinā dhiyaṁdhā́
04.045.07b | ráthaḥ suáśvo ajáro yó ásti
04.045.07c | yéna sadyáḥ pári rájāṁsi yāthó
04.045.07d | havíṣmantaṁ taráṇim bhojám ácha

04.046.01a | ágram pibā mádhūnaaṁ
04.046.01b | sutáṁ vāyo díviṣṭiṣu
04.046.01c | tuváṁ hí pūrvapā́ ási

04.046.02a | śaténā no abhíṣṭibhir
04.046.02b | niyútvām̐ índrasārathiḥ
04.046.02c | vā́yo sutásya tr̥mpatam

04.046.03a | ā́ vāṁ sahásraṁ háraya
04.046.03b | índravāyū abhí práyaḥ
04.046.03c | váhantu sómapītaye

04.046.04a | ráthaṁ híraṇyavandhuram
04.046.04b | índravāyū suadhvarám
04.046.04c | ā́ hí sthā́tho divispŕ̥śam

04.046.05a | ráthena pr̥thupā́jasā
04.046.05b | dāśvā́ṁsam úpa gachatam
04.046.05c | índravāyū ihā́ gatam

04.046.06a | índravāyū ayáṁ sutás
04.046.06b | táṁ devébhiḥ sajóṣasā
04.046.06c | píbataṁ dāśúṣo gr̥hé

04.046.07a | ihá prayā́ṇam astu vām
04.046.07b | índravāyū vimócanam
04.046.07c | ihá vāṁ sómapītaye

04.047.01a | vā́yo śukró ayāmi te
04.047.01b | mádhvo ágraṁ díviṣṭiṣu
04.047.01c | ā́ yāhi sómapītaye
04.047.01d | spārhó deva niyútvatā

04.047.02a | índraś ca vāyav eṣaaṁ
04.047.02b | sómānām pītím arhathaḥ
04.047.02c | yuvā́ṁ hí yánti índavo
04.047.02d | nimnám ā́po ná sadhríak

04.047.03a | vā́yav índraś ca śuṣmíṇā
04.047.03b | saráthaṁ śavasas patī
04.047.03c | niyútvantā na ūtáya
04.047.03d | ā́ yātaṁ sómapītaye

04.047.04a | yā́ vāṁ sánti puruspŕ̥ho
04.047.04b | niyúto dāśúṣe narā
04.047.04c | asmé tā́ yajñavāhasā
04.047.04d | índravāyū ní yachatam

04.048.01a | vihí hótrā ávītā
04.048.01b | vípo ná rā́yo aryáḥ
04.048.01c | vā́yav ā́ candréṇa ráthena
04.048.01d | yāhí sutásya pītáye

04.048.02a | niryuvāṇó áśastīr
04.048.02b | niyútvām̐ índrasārathiḥ
04.048.02c | vā́yav ā́ candréṇa ráthena
04.048.02d | yāhí sutásya pītáye

04.048.03a | ánu kr̥ṣṇé vásudhitī
04.048.03b | yemā́te viśvápeśasā
04.048.03c | vā́yav ā́ candréṇa ráthena
04.048.03d | yāhí sutásya pītáye

04.048.04a | váhantu tvā manoyújo
04.048.04b | yuktā́so navatír náva
04.048.04c | vā́yav ā́ candréṇa ráthena
04.048.04d | yāhí sutásya pītáye

04.048.05a | vā́yo śatáṁ hárīṇāṁ
04.048.05b | yuvásva póṣiyāṇām
04.048.05c | utá vā te sahasríṇo
04.048.05d | rátha ā́ yātu pā́jasā

04.049.01a | idáṁ vām āsíye havíḥ
04.049.01b | priyám indrābr̥haspatī
04.049.01c | ukthám mádaś ca śasyate

04.049.02a | ayáṁ vām pári ṣicyate
04.049.02b | sóma indrābr̥haspatī
04.049.02c | cā́rur mádāya pītáye

04.049.03a | ā́ na indrābr̥haspatī
04.049.03b | gr̥hám índraś ca gachatam
04.049.03c | somapā́ sómapītaye

04.049.04a | asmé indrābr̥haspatī
04.049.04b | rayíṁ dhattaṁ śatagvínam
04.049.04c | áśvāvantaṁ sahasríṇam

04.049.05a | índrābŕ̥haspátī vayáṁ
04.049.05b | suté gīrbhír havāmahe
04.049.05c | asyá sómasya pītáye

04.049.06a | sómam indrābr̥haspatī
04.049.06b | píbataṁ dāśúṣo gr̥hé
04.049.06c | mādáyethāṁ tádokasā

04.050.01a | yás tastámbha sáhasā ví jmó ántān
04.050.01b | bŕ̥haspátis triṣadhasthó ráveṇa
04.050.01c | tám pratnā́sa ŕ̥ṣayo dī́dhiyānāḥ
04.050.01d | puró víprā dadhire mandrájihvam

04.050.02a | dhunétayaḥ supraketám mádanto
04.050.02b | bŕ̥haspate abhí yé nas tatasré
04.050.02c | pŕ̥ṣantaṁ sr̥prám ádabdham ūrvám
04.050.02d | bŕ̥haspate rákṣatād asya yónim

04.050.03a | bŕ̥haspate yā́ paramā́ parāvád
04.050.03b | áta ā́ ta r̥taspŕ̥śo ní ṣeduḥ
04.050.03c | túbhyaṁ khātā́ avatā́ ádridugdhā
04.050.03d | mádhva ścotanti abhíto virapśám

04.050.04a | bŕ̥haspátiḥ prathamáṁ jā́yamāno
04.050.04b | mahó jyótiṣaḥ paramé víoman
04.050.04c | saptā́siyas tuvijātó ráveṇa
04.050.04d | ví saptáraśmir adhamat támāṁsi

04.050.05a | sá suṣṭúbhā sá ŕ̥kvatā gaṇéna
04.050.05b | valáṁ ruroja phaligáṁ ráveṇa
04.050.05c | bŕ̥haspátir usríyā havyasū́daḥ
04.050.05d | kánikradad vā́vaśatīr úd ājat

04.050.06a | evā́ pitré viśvádevāya vŕ̥ṣṇe
04.050.06b | yajñaír vidhema námasā havírbhiḥ
04.050.06c | bŕ̥haspate suprajā́ vīrávanto
04.050.06d | vayáṁ siyāma pátayo rayīṇā́m

04.050.07a | sá íd rā́jā prátijanyāni víśvā
04.050.07b | śúṣmeṇa tasthāv abhí vīríyeṇa
04.050.07c | bŕ̥haspátiṁ yáḥ súbhr̥tam bibhárti
04.050.07d | valgūyáti vándate pūrvabhā́jam

04.050.08a | sá ít kṣeti súdhita ókasi své
04.050.08b | tásmā íḷā pinvate viśvadā́nīm
04.050.08c | tásmai víśaḥ svayám evā́ namante
04.050.08d | yásmin brahmā́ rā́jani pū́rva éti

04.050.09a | ápratīto jayati sáṁ dhánāni
04.050.09b | prátijanyāni utá yā́ sájanyā
04.050.09c | avasyáve yó várivaḥ kr̥ṇóti
04.050.09d | brahmáṇe rā́jā tám avanti devā́ḥ

04.050.10a | índraś ca sómam pibatam br̥haspate
04.050.10b | asmín yajñé mandasānā́ vr̥ṣaṇvasū
04.050.10c | ā́ vāṁ viśantu índavaḥ suābhúvo
04.050.10d | asmé rayíṁ sárvavīraṁ ní yachatam

04.050.11a | bŕ̥haspata indara+ várdhataṁ naḥ
04.050.11b | sácā sā́ vāṁ sumatír bhūtu asmé
04.050.11c | aviṣṭáṁ dhíyo jigr̥tám púraṁdhīr
04.050.11d | jajastám aryó vanúṣām árātīḥ

04.051.01a | idám u tyát purutámam purástāj
04.051.01b | jyótis támaso vayúnāvad asthāt
04.051.01c | nūnáṁ divó duhitáro vibhātī́r
04.051.01d | gātúṁ kr̥ṇavann uṣáso jánāya

04.051.02a | ásthur u citrā́ uṣásaḥ purástān
04.051.02b | mitā́ iva sváravo adhvaréṣu
04.051.02c | ví ū vrajásya támaso duvā́rā
04.051.02d | uchántīr avrañ chúcayaḥ pavākā́ḥ+

04.051.03a | uchántīr adyá citayanta bhojā́n
04.051.03b | rādhodéyāya uṣáso maghónīḥ
04.051.03c | acitré antáḥ paṇáyaḥ sasantu
04.051.03d | ábudhyamānās támaso vímadhye

04.051.04a | kuvít sá devīḥ sanáyo návo vā
04.051.04b | yā́mo babhūyā́d uṣaso vo adyá
04.051.04c | yénā návagve áṅgire dáśagve
04.051.04d | saptā́siye revatī revád ūṣá

04.051.05a | yūyáṁ hí devīr r̥tayúgbhir áśvaiḥ
04.051.05b | pariprayāthá bhúvanāni sadyáḥ
04.051.05c | prabodháyantīr uṣasaḥ sasántaṁ
04.051.05d | dvipā́c cátuṣpāc caráthāya jīvám

04.051.06a | kúva svid āsāṁ katamā́ purāṇī́
04.051.06b | yáyā vidhā́nā vidadhúr r̥bhūṇā́m
04.051.06c | śúbhaṁ yác chubhrā́ uṣásaś cáranti
04.051.06d | ná ví jñāyante sadŕ̥śīr ajuryā́ḥ

04.051.07a | tā́ ghā tā́ bhadrā́ uṣásaḥ purā́sur
04.051.07b | abhiṣṭídyumnā r̥tájātasatyāḥ
04.051.07c | yā́su ījānáḥ śaśamāná ukthaí
04.051.07d | stuváñ cháṁsan dráviṇaṁ sadyá ā́pa

04.051.08a | tā́ ā́ caranti samanā́ purástāt
04.051.08b | samānátaḥ samanā́ paprathānā́ḥ
04.051.08c | r̥tásya devī́ḥ sádaso budhānā́
04.051.08d | gávāṁ ná sárgā uṣáso jarante

04.051.09a | tā́ ín nú evá samanā́ samānī́r
04.051.09b | ámītavarṇā uṣásaś caranti
04.051.09c | gū́hantīr ábhvam ásitaṁ rúśadbhiḥ
04.051.09d | śukrā́s tanū́bhiḥ śúcayo rucānā́ḥ

04.051.10a | rayíṁ divo duhitaro vibhātī́ḥ
04.051.10b | prajā́vantaṁ yachatāsmā́su devīḥ
04.051.10c | siyonā́d ā́ vaḥ pratibúdhyamānāḥ
04.051.10d | suvī́riyasya pátayaḥ siyāma

04.051.11a | tád vo divo duhitaro vibhātī́r
04.051.11b | úpa bruva uṣaso yajñáketuḥ
04.051.11c | vayáṁ siyāma yaśáso jáneṣu
04.051.11d | tád dyaúś ca dhattā́m pr̥thivī́ ca devī́

04.052.01a | práti ṣyā́ sūnárī jánī
04.052.01b | viuchántī pári svásuḥ
04.052.01c | divó adarśi duhitā́

04.052.02a | áśveva citrā́ áruṣī
04.052.02b | mātā́ gávām r̥tā́varī
04.052.02c | sákhābhūd aśvínor uṣā́ḥ

04.052.03a | utá sákhāsi aśvínor
04.052.03b | utá mātā́ gávām asi
04.052.03c | utóṣo vásva īśiṣe

04.052.04a | yāvayáddveṣasaṁ tuvā
04.052.04b | cikitvít sūnr̥tāvari
04.052.04c | práti stómair abhutsmahi

04.052.05a | práti bhadrā́ adr̥kṣata
04.052.05b | gávāṁ sárgā ná raśmáyaḥ
04.052.05c | óṣā́ aprā urú jráyaḥ

04.052.06a | āpaprúṣī vibhāvari
04.052.06b | ví āvar jyótiṣā támaḥ
04.052.06c | úṣo ánu svadhā́m ava

04.052.07a | ā́ dyā́ṁ tanoṣi raśmíbhir
04.052.07b | ā́ntárikṣam urú priyám
04.052.07c | úṣaḥ śukréṇa śocíṣā

04.053.01a | tád devásya savitúr vā́riyam mahád
04.053.01b | vr̥ṇīmáhe ásurasya prácetasaḥ
04.053.01c | chardír yéna dāśúṣe yáchati tmánā
04.053.01d | tán no mahā́m̐ úd ayān devó aktúbhiḥ

04.053.02a | divó dhartā́ bhúvanasya prajā́patiḥ
04.053.02b | piśáṅgaṁ drāpím práti muñcate kavíḥ
04.053.02c | vicakṣaṇáḥ pratháyann āpr̥ṇánn urú
04.053.02d | ájījanat savitā́ sumnám ukthíyam

04.053.03a | ā́prā rájāṁsi diviyā́ni pā́rthivā
04.053.03b | ślókaṁ deváḥ kr̥ṇute svā́ya dhármaṇe
04.053.03c | prá bāhū́ asrāk savitā́ sávīmani
04.053.03d | niveśáyan prasuvánn aktúbhir jágat

04.053.04a | ádābhiyo bhúvanāni pracā́kaśad
04.053.04b | vratā́ni deváḥ savitā́bhí rakṣate
04.053.04c | prā́srāg bāhū́ bhúvanasya prajā́bhiyo
04.053.04d | dhr̥távrato mahó ájmasya rājati

04.053.05a | trír antárikṣaṁ savitā́ mahitvanā́
04.053.05b | *trī́ rájāṁsi paribhū́s trī́ṇi rocanā́
04.053.05c | tisró dívaḥ pr̥thivī́s tisrá invati
04.053.05d | tribhír vrataír abhí no rakṣati tmánā

04.053.06a | br̥hátsumnaḥ prasavītā́ nivéśano
04.053.06b | jágata sthātúr ubháyasya yó vaśī́
04.053.06c | sá no deváḥ savitā́ śárma yachatu
04.053.06d | asmé kṣáyāya trivárūtham áṁhasaḥ

04.053.07a | ā́gan devá r̥túbhir várdhatu kṣáyaṁ
04.053.07b | dádhātu naḥ savitā́ suprajā́m íṣam
04.053.07c | sá naḥ kṣapā́bhir áhabhiś ca jinvatu
04.053.07d | prajā́vantaṁ rayím asmé sám invatu

04.054.01a | ábhūd deváḥ savitā́ vándiyo nú na
04.054.01b | idā́nīm áhna upavā́ciyo nŕ̥bhiḥ
04.054.01c | ví yó rátnā bhájati mānavébhiyaḥ
04.054.01d | śréṣṭhaṁ no átra dráviṇaṁ yáthā dádhat

04.054.02a | devébhyo hí prathamáṁ yajñíyebhiyo
04.054.02b | amr̥tatváṁ suvási bhāgám uttamám
04.054.02c | ā́d íd dāmā́naṁ savitar ví ūrṇuṣe
04.054.02d | anūcīnā́ jīvitā́ mā́nuṣebhiyaḥ

04.054.03a | ácittī yác cakr̥mā́ daíviye jáne
04.054.03b | dīnaír dákṣaiḥ prábhūtī pūruṣatvátā
04.054.03c | devéṣu ca savitar mā́nuṣeṣu ca
04.054.03d | tuváṁ no átra suvatād ánāgasaḥ

04.054.04a | ná pramíye savitúr daíviyasya tád
04.054.04b | yáthā víśvam bhúvanaṁ dhārayiṣyáti
04.054.04c | yát pr̥thivyā́ várimann ā́ suaṅgurír
04.054.04d | várṣman diváḥ suváti satyám asya tát

04.054.05a | índrajyeṣṭhān br̥hádbhyaḥ párvatebhiyaḥ
04.054.05b | kṣáyām̐ ebhyaḥ suvasi pastíyāvataḥ
04.054.05c | yáthā-yathā patáyanto viyemirá
04.054.05d | evaívá tasthuḥ savitaḥ savā́ya te

04.054.06a | yé te trír áhan savitaḥ savā́so
04.054.06b | divé-dive saúbhagam āsuvánti
04.054.06c | índro dyā́vāpr̥thivī́ síndhur adbhír
04.054.06d | ādityaír no áditiḥ śárma yaṁsat

04.055.01a | kó vas trātā́ vasavaḥ kó varūtā́
04.055.01b | dyā́vābhūmī adite trā́sithāṁ@ naḥ
04.055.01c | sáhīyaso varuṇa mitra mártāt
04.055.01d | kó vo 'dhvaré várivo dhāti devāḥ

04.055.02a | prá yé dhā́māni pūrviyā́ṇi árcān
04.055.02b | ví yád uchā́n viyotā́ro ámūrāḥ
04.055.02c | vidhātā́ro ví té dadhur ájasrā
04.055.02d | r̥tádhītayo rurucanta dasmā́ḥ

04.055.03a | prá pastíyām áditiṁ síndhum arkaíḥ
04.055.03b | suastím īḷe sakhiyā́ya devī́m
04.055.03c | ubhé yáthā no áhanī nipā́ta
04.055.03d | uṣā́sānáktā karatām ádabdhe

04.055.04a | ví aryamā́ váruṇaś ceti pánthām
04.055.04b | iṣás pátiḥ suvitáṁ gātúm agníḥ
04.055.04c | índrāviṣṇū nr̥vád u ṣú stávānā
04.055.04d | śárma no yantam ámavad várūtham

04.055.05a | ā́ párvatasya marútām ávāṁsi
04.055.05b | devásya trātúr avari bhágasya
04.055.05c | páat pátir jániyād áṁhaso no
04.055.05d | mitró mitríyād utá na uruṣyet

04.055.06a | nū́ rodasī áhinā budhníyena
04.055.06b | stuvītá devī ápiyebhir iṣṭaíḥ
04.055.06c | samudráṁ ná saṁcáraṇe saniṣyávo
04.055.06d | gharmásvaraso nadíyo ápa vran

04.055.07a | devaír no devī́ áditir ní pātu
04.055.07b | devás trātā́ trāyatām áprayuchan
04.055.07c | nahí mitrásya váruṇasya dhāsím
04.055.07d | árhāmasi pramíyaṁ sā́nu agnéḥ

04.055.08a | agnír īśe vasavya\sya
04.055.08b | agnír maháḥ saúbhagasya
04.055.08c | tā́ni asmábhyaṁ rāsate

04.055.09a | úṣo maghoni ā́ vaha
04.055.09b | sū́nr̥te vā́riyā purú
04.055.09c | asmábhyaṁ vājinīvati

04.055.10a | tát sú naḥ savitā́ bhágo
04.055.10b | váruṇo mitró aryamā́
04.055.10c | índro no rā́dhasā́ gamat

04.056.01a | mahī́ dyā́vāpr̥thivī́ ihá jyéṣṭhe
04.056.01b | rucā́ bhavatāṁ śucáyadbhir arkaíḥ
04.056.01c | yát sīṁ váriṣṭhe br̥hatī́ viminván
04.056.01d | ruvád dhokṣā́ paprathānébhir évaiḥ

04.056.02a | devī́ devébhir yajaté yájatrair
04.056.02b | áminatī tasthatur ukṣámāṇe
04.056.02c | r̥tā́varī adrúhā deváputre
04.056.02d | yajñásya netrī́ śucáyadbhir arkaíḥ

04.056.03a | sá ít suápā bhúvaneṣu āsa
04.056.03b | yá imé dyā́vāpr̥thivī́ jajā́na
04.056.03c | urvī́ gabhīré rájasī suméke
04.056.03d | avaṁśé dhī́raḥ śáciyā sám airat

04.056.04a | nū́ rodasī br̥hádbhir no várūthaiḥ
04.056.04b | pátnīvadbhir iṣáyantī sajóṣāḥ
04.056.04c | urūcī́ víśve yajaté ní pātaṁ
04.056.04d | dhiyā́ siyāma rathíyaḥ sadāsā́ḥ

04.056.05a | prá vām máhi dyávī abhí
04.056.05b | úpastutim bharāmahe
04.056.05c | śúcī úpa práśastaye

04.056.06a | punāné tanúvā mitháḥ
04.056.06b | svéna dákṣeṇa rājathaḥ
04.056.06c | ūhiyā́the sanā́d r̥tám

04.056.07a | mahī́ mitrásya sādhathas
04.056.07b | tárantī pípratī r̥tám
04.056.07c | pári yajñáṁ ní ṣedathuḥ

04.057.01a | kṣétrasya pátinā vayáṁ
04.057.01b | hiténeva jayāmasi
04.057.01c | gā́m áśvam poṣayitnú ā́
04.057.01d | sá no mr̥r̥ḷāti+ īdŕ̥śe

04.057.02a | kṣétrasya pate mádhumantam ūrmíṁ
04.057.02b | dhenúr iva páyo asmā́su dhukṣva
04.057.02c | madhuścútaṁ ghr̥tám iva súpūtam
04.057.02d | r̥tásya naḥ pátayo mr̥r̥ḷayantu+

04.057.03a | mádhumatīr óṣadhīr dyā́va ā́po
04.057.03b | mádhuman no bhavatu antárikṣam
04.057.03c | kṣétrasya pátir mádhumān no astu
04.057.03d | áriṣyanto ánu enaṁ carema

04.057.04a | śunáṁ vāhā́ḥ śunáṁ náraḥ
04.057.04b | śunáṁ kr̥ṣatu lā́ṅgalam
04.057.04c | śunáṁ varatrā́ badhyantāṁ
04.057.04d | śunám áṣṭrām úd iṅgaya

04.057.05a | śúnāsīrāv imā́ṁ vā́caṁ juṣethāṁ
04.057.05b | yád diví cakráthuḥ páyaḥ
04.057.05c | ténemā́m úpa siñcatam

04.057.06a | arvā́cī subhage bhava
04.057.06b | sī́te vándāmahe tuvā
04.057.06c | yáthā naḥ subhágā́sasi
04.057.06d | yáthā naḥ suphálā́sasi

04.057.07a | índraḥ sī́tāṁ ní gr̥hṇātu
04.057.07b | tā́m pūṣā́ ánu yachatu
04.057.07c | sā́ naḥ páyasvatī duhām
04.057.07d | úttarām-uttarāṁ sámām

04.057.08a | śunáṁ naḥ phā́lā ví kr̥ṣantu bhū́miṁ
04.057.08b | śunáṁ kīnā́śā abhí yantu vāhaíḥ
04.057.08c | śunám parjányo mádhunā páyobhiḥ
04.057.08d | śúnāsīrā śunám asmā́su dhattam

04.058.01a | samudrā́d ūrmír mádhumām̐ úd ārad
04.058.01b | úpāṁśúnā sám amr̥tatvám ānaṭ
04.058.01c | ghr̥tásya nā́ma gúhiyaṁ yád ásti
04.058.01d | jihvā́ devā́nām amŕ̥tasya nā́bhiḥ

04.058.02a | vayáṁ nā́ma prá bravāmā ghr̥tásya
04.058.02b | asmín yajñé dhārayāmā námobhiḥ
04.058.02c | úpa brahmā́ śr̥ṇavac chasyámānaṁ
04.058.02d | cátuḥśr̥ṅgo avamīd gaurá etát

04.058.03a | catvā́ri śŕ̥ṅgā tráyo asya pā́dā
04.058.03b | duvé śīrṣé saptá hástāso asya
04.058.03c | trídhā baddhó vr̥ṣabhó roravīti
04.058.03d | mahó devó mártiyām̐ ā́ viveśa

04.058.04a | trídhā hitám paṇíbhir guhyámānaṁ
04.058.04b | gávi devā́so ghr̥tám ánv avindan
04.058.04c | índra ékaṁ sū́rya ékaṁ jajāna
04.058.04d | venā́d ékaṁ svadháyā níṣ ṭatakṣuḥ

04.058.05a | etā́ arṣanti hŕ̥diyāt samudrā́c
04.058.05b | chatávrajā ripúṇā nā́vacákṣe
04.058.05c | ghr̥tásya dhā́rā abhí cākaśīmi
04.058.05d | hiraṇyáyo vetasó mádhya āsām

04.058.06a | samyák sravanti saríto ná dhénā
04.058.06b | antár hr̥dā́ mánasā pūyámānāḥ
04.058.06c | eté arṣanti ūrmáyo ghr̥tásya
04.058.06d | mr̥gā́ iva kṣipaṇór ī́ṣamāṇāḥ

04.058.07a | síndhor iva prādhvané śūghanā́so
04.058.07b | vā́tapramiyaḥ patayanti yahvā́ḥ
04.058.07c | ghr̥tásya dhā́rā aruṣó ná vājī́
04.058.07d | kā́ṣṭhā bhindánn ūrmíbhiḥ pínvamānaḥ

04.058.08a | abhí pravanta sámaneva yóṣāḥ
04.058.08b | kalyāṇíyaḥ smáyamānāso agním
04.058.08c | ghr̥tásya dhā́rāḥ samídho nasanta
04.058.08d | tā́ juṣāṇó haryati jātávedāḥ

04.058.09a | kanyā\ iva vahatúm étavā́ u
04.058.09b | añjí añjānā́ abhí cākaśīmi
04.058.09c | yátra sómaḥ sūyáte yátra yajñó
04.058.09d | ghr̥tásya dhā́rā abhí tát pavante

04.058.10a | abhy a\rṣata suṣṭutíṁ gávyam ājím
04.058.10b | asmā́su bhadrā́ dráviṇāni dhatta
04.058.10c | imáṁ yajñáṁ nayata devátā no
04.058.10d | ghr̥tásya dhā́rā mádhumat pavante

04.058.11a | dhā́man te víśvam bhúvanam ádhi śritám
04.058.11b | antáḥ samudré hr̥dí antár ā́yuṣi
04.058.11c | apā́m ánīke samithé yá ā́bhr̥tas
04.058.11d | tám aśyāma mádhumantaṁ ta ūrmím

05.001.01a | ábodhi agníḥ samídhā jánānām
05.001.01b | práti dhenúm ivāyatī́m uṣā́sam
05.001.01c | yahvā́ iva prá vayā́m ujjíhānāḥ
05.001.01d | prá bhānávaḥ sisrate nā́kam ácha

05.001.02a | ábodhi hótā yajáthāya devā́n
05.001.02b | ūrdhvó agníḥ sumánāḥ prātár asthāt
05.001.02c | sámiddhasya rúśad adarśi pā́jo
05.001.02d | mahā́n devás támaso nír amoci

05.001.03a | yád īṁ gaṇásya raśanā́m ájīgaḥ
05.001.03b | śúcir aṅkte śúcibhir góbhir agníḥ
05.001.03c | ā́d dákṣinā yujyate vājayánti
05.001.03d | uttānā́m ūrdhvó adhayaj juhū́bhiḥ

05.001.04a | agním áchā devayatā́m mánāṁsi
05.001.04b | cákṣūṁṣīva sū́riye sáṁ caranti
05.001.04c | yád īṁ súvāte uṣásā vírūpe
05.001.04d | śvetó vājī́ jāyate ágre áhnām

05.001.05a | jániṣṭa hí jéniyo ágre áhnāṁ
05.001.05b | hitó hitéṣu aruṣó váneṣu
05.001.05c | dáme-dame saptá rátnā dádhāno
05.001.05d | agnír hótā ní ṣasādā yájīyān

05.001.06a | agnír hótā ní asīdad yájīyān
05.001.06b | upásthe mātúḥ surabhā́ uloké&
05.001.06c | yúvā kavíḥ puruniṣṭhá r̥tā́vā
05.001.06d | dhartā́ kr̥ṣṭīnā́m utá mádhya iddháḥ

05.001.07a | prá ṇú tyáṁ vípram adhvaréṣu sādhúm
05.001.07b | agníṁ hótāram īḷate námobhiḥ
05.001.07c | ā́ yás tatā́na ródasī r̥téna
05.001.07d | nítyam mr̥janti vājínaṁ ghr̥téna

05.001.08a | mārjālíyo mr̥jyate své dámūnāḥ
05.001.08b | kavipraśastó átithiḥ śivó naḥ
05.001.08c | sahásraśr̥ṅgo vr̥ṣabhás tádojā
05.001.08d | víśvām̐ agne sáhasā prā́si anyā́n

05.001.09a | prá sadyó agne áti eṣi anyā́n
05.001.09b | āvír yásmai cā́rutamo babhū́tha
05.001.09c | īḷéniyo vapuṣíyo vibhā́vā
05.001.09d | priyó viśā́m átithir mā́nuṣīṇām

05.001.10a | túbhyam bharanti kṣitáyo yaviṣṭha
05.001.10b | balím agne ántita ótá dūrā́t
05.001.10c | ā́ bhándiṣṭhasya sumatíṁ cikiddhi
05.001.10d | br̥hát te agne máhi śárma bhadrám

05.001.11a | ā́dyá rátham bhānumo bhānumántam
05.001.11b | ágne tíṣṭha yajatébhiḥ sámantam
05.001.11c | vidvā́n pathīnā́m urú antárikṣam
05.001.11d | éhá devā́n havirádyāya vakṣi

05.001.12a | ávocāma kaváye médhiyāya
05.001.12b | váco vandā́ru vr̥ṣabhā́ya vŕ̥ṣṇe
05.001.12c | gáviṣṭhiro námasā stómam agnaú
05.001.12d | divī́va rukmám uruvyáñcam aśret

05.002.01a | kumārám mātā́ yuvatíḥ sámubdhaṁ
05.002.01b | gúhā bibharti ná dadāti pitré
05.002.01c | ánīkam asya ná mináj jánāsaḥ
05.002.01d | puráḥ paśyanti níhitam arataú

05.002.02a | kám etáṁ tuváṁ yuvate kumārám
05.002.02b | péṣī bibharṣi máhiṣī jajāna
05.002.02c | pūrvī́r hí gárbhaḥ śarádo vavárdha
05.002.02d | ápaśyaṁ jātáṁ yád ásūta mātā́

05.002.03a | híraṇyadantaṁ śúcivarṇam ārā́t
05.002.03b | kṣétrād apaśyam ā́yudhā mímānam
05.002.03c | dadānó asmā amŕ̥taṁ vipŕ̥kvat
05.002.03d | kím mā́m anindrā́ḥ kr̥ṇavann anukthā́ḥ

05.002.04a | kṣétrād apaśyaṁ sanutáś cárantaṁ
05.002.04b | sumád yūtháṁ ná purú śóbhamānam
05.002.04c | ná tā́ agr̥bhrann ájaniṣṭa hí ṣáḥ
05.002.04d | páliknīr íd yuvatáyo bhavanti

05.002.05a | ké me maryakáṁ ví yavanta góbhir
05.002.05b | ná yéṣāṁ gopā́ áraṇaś cid ā́sa
05.002.05c | yá īṁ jagr̥bhúr áva té sr̥jantu
05.002.05d | ā́jāti paśvá úpa naś cikitvā́n

05.002.06a | vasā́ṁ rā́jānaṁ vasatíṁ jánānām
05.002.06b | árātayo ní dadhur mártiyeṣu
05.002.06c | bráhmāṇi átrer áva táṁ sr̥jantu
05.002.06d | ninditā́ro níndiyāso bhavantu

05.002.07a | śúnaś cic chépaṁ níditaṁ sahásrād
05.002.07b | yū́pād amuñco áśamiṣṭa hí ṣáḥ
05.002.07c | evā́smád agne ví mumugdhi pā́śān
05.002.07d | hótaś cikitva ihá tū́ niṣádya

05.002.08a | hr̥ṇīyámāno ápa hí mád aíyeḥ
05.002.08b | prá me devā́nāṁ vratapā́ uvāca
05.002.08c | índro vidvā́m̐ ánu hí tvā cacákṣa
05.002.08d | ténāhám agne ánuśiṣṭa ā́gām

05.002.09a | ví jyótiṣā br̥hatā́ bhāti agnír
05.002.09b | āvír víśvāni kr̥ṇute mahitvā́
05.002.09c | prā́devīr māyā́ḥ sahate durévāḥ
05.002.09d | śíśīte śŕ̥ṅge rákṣase viníkṣe

05.002.10a | utá svānā́so diví ṣantu agnés
05.002.10b | tigmā́yudhā rákṣase hántavā́ u
05.002.10c | máde cid asya prá rujanti bhā́mā
05.002.10d | ná varante paribā́dho ádevīḥ

05.002.11a | etáṁ te stómaṁ tuvijāta vípro
05.002.11b | ráthaṁ ná dhī́raḥ suápā atakṣam
05.002.11c | yádī́d agne práti tváṁ deva háryāḥ
05.002.11d | súvarvatīr apá enā jayema

05.002.12a | *tuvigrī́vo vr̥ṣabhó vāvr̥dhānó
05.002.12b | aśatrú aryáḥ sám ajāti védaḥ
05.002.12c | ítīmám agním amŕ̥tā avocan
05.002.12d | barhíṣmate mánave śárma yaṁsad
05.002.12e | dhavíṣmate mánave śárma yaṁsat

05.003.01a | tuvám agne váruṇo jā́yase yát
05.003.01b | tuvám mitró bhavasi yát sámiddhaḥ
05.003.01c | tuvé víśve sahasas putra devā́s
05.003.01d | tuvám índro dāśúṣe mártiyāya

05.003.02a | tvám aryamā́ bhavasi yát kanī́nāṁ
05.003.02b | nā́ma svadhāvan gúhiyam bibharṣi
05.003.02c | añjánti mitráṁ súdhitaṁ ná góbhir
05.003.02d | yád dámpatī sámanasā kr̥ṇóṣi

05.003.03a | táva śriyé marúto marjayanta
05.003.03b | rúdra yát te jánima cā́ru citrám
05.003.03c | padáṁ yád víṣṇor upamáṁ nidhā́yi
05.003.03d | téna pāsi gúhiyaṁ nā́ma gónām

05.003.04a | táva śriyā́ sudŕ̥śo deva devā́ḥ
05.003.04b | purū́ dádhānā amŕ̥taṁ sapanta
05.003.04c | hótāram agním mánuṣo ní ṣedur
05.003.04d | daśasyánta uśíjaḥ śáṁsam āyóḥ

05.003.05a | ná tvád dhótā pū́rvo agne yájīyān
05.003.05b | ná kā́viyaiḥ paró asti svadhāvaḥ
05.003.05c | viśáś ca yásyā átithir bhávāsi
05.003.05d | sá yajñéna vanavad deva mártān

05.003.06a | vayám agne vanuyāma tuvótā
05.003.06b | vasūyávo havíṣā búdhyamānāḥ
05.003.06c | vayáṁ samaryé vidátheṣu áhnāṁ
05.003.06d | vayáṁ rāyā́ sahasas putra mártān

05.003.07a | yó na ā́go abhí éno bhárāti
05.003.07b | ádhī́d aghám agháśaṁse dadhāta
05.003.07c | jahī́ cikitvo abhíśastim etā́m
05.003.07d | ágne yó no marcáyati dvayéna

05.003.08a | tuvā́m asyā́ viúṣi deva pū́rve
05.003.08b | dūtáṁ kr̥ṇvānā́ ayajanta havyaíḥ
05.003.08c | saṁsthé yád agna ī́yase rayīṇā́ṁ
05.003.08d | devó mártair vásubhir idhyámānaḥ

05.003.09a | áva spr̥dhi pitáraṁ yódhi vidvā́n
05.003.09b | putró yás te sahasaḥ sūna ūhé
05.003.09c | kadā́ cikitvo abhí cakṣase no
05.003.09d | ágne kadā́m̐ r̥tacíd yātayāse

05.003.10a | bhū́ri nā́ma vándamāno dadhāti
05.003.10b | pitā́ vaso yádi táj joṣáyāse
05.003.10c | kuvíd devásya sáhasā cakānáḥ
05.003.10d | sumnám agnír vanate vāvr̥dhānáḥ

05.003.11a | tuvám aṅgá jaritā́raṁ yaviṣṭha
05.003.11b | víśvāni agne duritā́ti parṣi
05.003.11c | stenā́ adr̥śran ripávo jánāso
05.003.11d | ájñātaketā vr̥jinā́ abhūvan

05.003.12a | imé yā́māsas tuvadríg abhūvan
05.003.12b | vásave vā tád íd ā́go avāci
05.003.12c | nā́hāyám agnír abhíśastaye no
05.003.12d | ná rī́ṣate vāvr̥dhānáḥ párā dāt

05.004.01a | tuvā́m agne vásupatiṁ vásūnām
05.004.01b | abhí prá mande adhvaréṣu rājan
05.004.01c | tváyā vā́jaṁ vājayánto jayema
05.004.01d | abhí ṣyāma pr̥tsutī́r mártiyānām

05.004.02a | havyavā́ḷ agnír ajáraḥ pitā́ no
05.004.02b | vibhúr vibhā́vā sudŕ̥śīko asmé
05.004.02c | sugārhapatyā́ḥ sám íṣo didīhi
05.004.02d | asmadríak sám mimīhi śrávāṁsi

05.004.03a | viśā́ṁ kavíṁ viśpátim mā́nuṣīṇāṁ
05.004.03b | śúcim pavākáṁ+ ghr̥tápr̥ṣṭham agním
05.004.03c | ní hótāraṁ viśvavídaṁ dadhidhve
05.004.03d | sá devéṣu vanate vā́riyāṇi

05.004.04a | juṣásva agna íḷayā sajóṣā
05.004.04b | yátamāno raśmíbhiḥ sū́riyasya
05.004.04c | juṣásva naḥ samídhaṁ jātaveda
05.004.04d | ā́ ca devā́n havirádyāya vakṣi

05.004.05a | júṣṭo dámūnā átithir duroṇá
05.004.05b | imáṁ no yajñám úpa yāhi vidvā́n
05.004.05c | víśvā agne abhiyújo vihátyā
05.004.05d | śatrūyatā́m ā́ bharā bhójanāni

05.004.06a | vadhéna dásyum prá hí cātáyasva
05.004.06b | váyaḥ kr̥ṇvānás tanúve suvā́yai
05.004.06c | píparṣi yát sahasas putra devā́n
05.004.06d | só 'gne@ pāhi nr̥tama vā́je asmā́n

05.004.07a | vayáṁ te agna ukthaír vidhema
05.004.07b | vayáṁ havyaíḥ pavāka+ bhadraśoce
05.004.07c | asmé rayíṁ viśvávāraṁ sám inva
05.004.07d | asmé víśvāni dráviṇāni dhehi

05.004.08a | asmā́kam agne adhvaráṁ juṣasva
05.004.08b | sáhasaḥ sūno triṣadhastha havyám
05.004.08c | vayáṁ devéṣu sukŕ̥taḥ siyāma
05.004.08d | śármaṇā nas trivárūthena pāhi

05.004.09a | víśvāni no durgáhā jātavedaḥ
05.004.09b | síndhuṁ ná nāvā́ duritā́ti parṣi
05.004.09c | *ágne atriván námasā gr̥ṇānó
05.004.09d | asmā́kam bodhi avitā́ tanū́nām

05.004.10a | yás tvā hr̥dā́ kīríṇā mányamāno
05.004.10b | ámartiyam mártiyo jóhavīmi
05.004.10c | jā́tavedo yáśo asmā́su dhehi
05.004.10d | prajā́bhir agne amr̥tatvám aśyām

05.004.11a | yásmai tuváṁ sukŕ̥te jātaveda
05.004.11b | ulokám& agne kr̥ṇávaḥ siyonám
05.004.11c | aśvínaṁ sá putŕ̥ṇaṁ vīrávantaṁ
05.004.11d | gómantaṁ rayíṁ naśate suastí

05.005.01a | súsamiddhāya śocíṣe
05.005.01b | ghr̥táṁ tīvráṁ juhotana
05.005.01c | agnáye jātávedase

05.005.02a | nárāśáṁsaḥ suṣūdati
05.005.02b | imáṁ yajñám ádābhiyaḥ
05.005.02c | kavír hí mádhuhastiyaḥ

05.005.03a | īḷitó agna ā́ vaha
05.005.03b | índraṁ citrám ihá priyám
05.005.03c | sukhaí ráthebhir ūtáye

05.005.04a | ū́rṇamradā ví prathasva
05.005.04b | abhí arkā́ anūṣata
05.005.04c | bhávā naḥ śubhra sātáye

05.005.05a | dévīr dvāro ví śrayadhvaṁ
05.005.05b | suprāyaṇā́ na ūtáye
05.005.05c | prá-pra yajñám pr̥ṇītana

05.005.06a | suprátīke vayovŕ̥dhā
05.005.06b | yahvī́ r̥tásya mātárā
05.005.06c | doṣā́m uṣā́sam īmahe

05.005.07a | vā́tasya pátman īḷitā́
05.005.07b | daívyā hótārā mánuṣaḥ
05.005.07c | imáṁ no yajñám ā́ gatam

05.005.08a | íḷā sárasvatī mahī́
05.005.08b | tisró devī́r mayobhúvaḥ
05.005.08c | barhíḥ sīdantu asrídhaḥ

05.005.09a | śivás tvaṣṭar ihā́ gahi
05.005.09b | vibhúḥ póṣa utá tmánā
05.005.09c | yajñé-yajñe na úd ava

05.005.10a | yátra véttha vanaspate
05.005.10b | devā́nāṁ gúhyā nā́māni
05.005.10c | tátra havyā́ni gāmaya

05.005.11a | svā́hāgnáye váruṇāya
05.005.11b | svā́héndrāya marúdbhiyaḥ
05.005.11c | svā́hā devébhiyo havíḥ

05.006.01a | agníṁ tám manye yó vásur
05.006.01b | ástaṁ yáṁ yánti dhenávaḥ
05.006.01c | ástam árvanta āśávo
05.006.01d | ástaṁ nítyāso vājína
05.006.01e | íṣaṁ stotŕ̥bhya ā́ bhara

05.006.02a | só agnír yó vásur gr̥ṇé
05.006.02b | sáṁ yám āyánti dhenávaḥ
05.006.02c | sám árvanto raghudrúvaḥ
05.006.02d | sáṁ sujātā́saḥ sūráya
05.006.02e | íṣaṁ stotŕ̥bhya ā́ bhara

05.006.03a | agnír hí vājínaṁ viśé
05.006.03b | dádāti viśvácarṣaṇiḥ
05.006.03c | agnī́ rāyé suābhúvaṁ
05.006.03d | sá prītó yāti vā́riyam
05.006.03e | íṣaṁ stotŕ̥bhya ā́ bhara

05.006.04a | ā́ te agna idhīmahi
05.006.04b | dyumántaṁ deva ajáram
05.006.04c | yád dha syā́ te pánīyasī
05.006.04d | samíd dīdáyati dyávi
05.006.04e | íṣaṁ stotŕ̥bhya ā́ bhara

05.006.05a | ā́ te agna r̥cā́ havíḥ
05.006.05b | śúkrasya śociṣas pate
05.006.05c | súścandra dásma víśpate
05.006.05d | hávyavāṭ túbhyaṁ hūyata
05.006.05e | íṣaṁ stotŕ̥bhya ā́ bhara

05.006.06a | pró tyé agnáyo agníṣu
05.006.06b | víśvam puṣyanti vā́riyam
05.006.06c | té hinvire tá invire
05.006.06d | tá iṣaṇyanti ānuṣág
05.006.06e | íṣaṁ stotŕ̥bhya ā́ bhara

05.006.07a | táva tyé agne arcáyo
05.006.07b | máhi vrādhanta vājínaḥ
05.006.07c | yé pátvabhiḥ śaphā́naaṁ
05.006.07d | vrajā́ bhuránta gónaam
05.006.07e | íṣaṁ stotŕ̥bhya ā́ bhara

05.006.08a | návā no agna ā́ bhara
05.006.08b | stotŕ̥bhyaḥ sukṣitī́r íṣaḥ
05.006.08c | té siyāma yá ānr̥cús
05.006.08d | tvā́dūtāso dáme-dama
05.006.08e | íṣaṁ stotŕ̥bhya ā́ bhara

05.006.09a | ubhé suścandra sarpíṣo
05.006.09b | dárvī śrīṇīṣa āsáni
05.006.09c | utó na út pupūriyā
05.006.09d | ukthéṣu śavasas pata
05.006.09e | íṣaṁ stotŕ̥bhya ā́ bhara

05.006.10a | evā́m̐ agním ajuryamur
05.006.10b | gīrbhír yajñébhir ānuṣák
05.006.10c | dádhad asmé suvī́riyam
05.006.10d | utá tyád āśuáśviyam
05.006.10e | íṣaṁ stotŕ̥bhya ā́ bhara

05.007.01a | sákhāyaḥ sáṁ vaḥ samyáñcam
05.007.01b | íṣaṁ stómaṁ ca agnáye
05.007.01c | várṣiṣṭhāya kṣitīnáam
05.007.01d | ūrjó náptre sáhasvate

05.007.02a | kútrā cid yásya sámr̥tau
05.007.02b | raṇvā́ náro nr̥ṣádane
05.007.02c | árhantaś cid yám indhaté
05.007.02d | saṁjanáyanti jantávaḥ

05.007.03a | sáṁ yád iṣó vánāmahe
05.007.03b | sáṁ havyā́ mā́nuṣāṇaam
05.007.03c | utá dyumnásya śávasa
05.007.03d | r̥tásya raśmím ā́ dade

05.007.04a | sá smā kr̥ṇoti ketúm ā́
05.007.04b | náktaṁ cid dūrá ā́ saté
05.007.04c | pavākó+ yád vánaspátīn
05.007.04d | prá smā minā́ti ajáraḥ

05.007.05a | áva sma yásya véṣaṇe
05.007.05b | svédam pathíṣu júhvati
05.007.05c | abhī́m áha svájeniyam
05.007.05d | bhū́mā pr̥ṣṭhéva ruruhuḥ

05.007.06a | yám mártiyaḥ puruspŕ̥haṁ
05.007.06b | vidád víśvasya dhā́yase
05.007.06c | prá svā́danam pitūnáam
05.007.06d | ástatātiṁ cid āyáve

05.007.07a | sá hí ṣmā dhánva ā́kṣitaṁ
05.007.07b | dā́tā ná dā́ti ā́ paśúḥ
05.007.07c | híriśmaśruḥ śúcidann
05.007.07d | r̥bhúr ánibhr̥ṣṭataviṣiḥ

05.007.08a | *śúciḥ ṣma yásmā atrivát
05.007.08b | prá svádhitīva rī́yate
05.007.08c | suṣū́r asūta mātā́
05.007.08d | krāṇā́ yád ānaśé bhágam

05.007.09a | ā́ yás te sarpirāsute
05.007.09b | ágne śám ásti dhā́yase
05.007.09c | aíṣu dyumnám utá śráva
05.007.09d | ā́ cittám mártiyeṣu dhāḥ

05.007.10a | íti cin manyúm adhríjas
05.007.10b | tvā́dātam ā́ paśúṁ dade
05.007.10c | áad agne ápr̥ṇato
05.007.10d | átriḥ sāsahiyād dásyūn
05.007.10e | iṣáḥ sāsahiyān nr̥ŕ̥n

05.008.01a | tuvā́m agna r̥tāyávaḥ sám īdhire
05.008.01b | pratnám pratnā́sa ūtáye sahaskr̥ta
05.008.01c | puruścandráṁ yajatáṁ viśvádhāyasaṁ
05.008.01d | dámūnasaṁ gr̥hápatiṁ váreṇiyam

05.008.02a | tuvā́m agne átithim pūrviyáṁ víśaḥ
05.008.02b | śocíṣkeśaṁ gr̥hápatiṁ ní ṣedire
05.008.02c | br̥hátketum pururū́paṁ dhanaspŕ̥taṁ
05.008.02d | suśármāṇaṁ suávasaṁ jaradvíṣam

05.008.03a | tuvā́m agne mā́nuṣīr īḷate víśo
05.008.03b | hotrāvídaṁ víviciṁ ratnadhā́tamam
05.008.03c | gúhā sántaṁ subhaga viśvádarśataṁ
05.008.03d | tuviṣvaṇásaṁ suyájaṁ ghr̥taśríyam

05.008.04a | tuvā́m agne dharṇasíṁ viśvádhā vayáṁ
05.008.04b | gīrbhír gr̥ṇánto námasópa sedima
05.008.04c | sá no juṣasva samidhānó aṅgiro
05.008.04d | devó mártasya yaśásā sudītíbhiḥ

05.008.05a | tuvám agne pururū́po viśé-viśe
05.008.05b | váyo dadhāsi pratnáthā puruṣṭuta
05.008.05c | purū́ṇi ánnā sáhasā ví rājasi
05.008.05d | tvíṣiḥ sā́ te titviṣāṇásya nā́dhŕ̥ṣe

05.008.06a | tuvā́m agne samidhānáṁ yaviṣṭhiya
05.008.06b | devā́ dūtáṁ cakrire havyavā́hanam
05.008.06c | urujráyasaṁ ghr̥táyonim ā́hutaṁ
05.008.06d | tveṣáṁ cákṣur dadhire codayánmati

05.008.07a | tuvā́m agne pradíva ā́hutaṁ ghr̥taíḥ
05.008.07b | sumnāyávaḥ suṣamídhā sám īdhire
05.008.07c | *sá vāvr̥dhāná óṣadhībhir ukṣitó
05.008.07d | abhí jráyāṁsi pā́rthivā ví tiṣṭhase

05.009.01a | tuvā́m agne havíṣmanto
05.009.01b | devám mártāsa īḷate
05.009.01c | mánye tvā jātávedasaṁ
05.009.01d | sá havyā́ vakṣi ānuṣák

05.009.02a | agnír hótā dā́suvataḥ
05.009.02b | kṣáyasya vr̥ktábarhiṣaḥ
05.009.02c | sáṁ yajñā́saś cáranti yáṁ
05.009.02d | sáṁ vā́jāsaḥ śravasyávaḥ

05.009.03a | utá sma yáṁ śíśuṁ yathā
05.009.03b | návaṁ jániṣṭa aráṇī
05.009.03c | dhartā́ram mā́nuṣīṇaaṁ
05.009.03d | viśā́m agníṁ suadhvarám

05.009.04a | utá sma durgr̥bhīyase
05.009.04b | putró ná hvāriyā́ṇaam
05.009.04c | purū́ yó dágdhā́si vánā
05.009.04d | ágne paśúr ná yávase

05.009.05a | ádha sma yásya arcáyaḥ
05.009.05b | samyák saṁyánti dhūmínaḥ
05.009.05c | yád īm áha tritó diví
05.009.05d | úpa dhmā́teva dhámati
05.009.05e | śíśīte dhmātárī yathā

05.009.06a | távāhám agna ūtíbhir
05.009.06b | mitrásya ca práśastibhiḥ
05.009.06c | dveṣoyúto ná duritā́
05.009.06d | turyā́ma mártiyānaam

05.009.07a | táṁ no agne abhī́ náro
05.009.07b | rayíṁ sahasva ā́ bhara
05.009.07c | sá kṣepayat sá poṣayad
05.009.07d | bhúvad vā́jasya sātáya
05.009.07e | utaídhi pr̥tsú no vr̥dhé

05.010.01a | ágna ójiṣṭham ā́ bhara
05.010.01b | dyumnám asmábhyam adhrigo
05.010.01c | prá no rāyā́ párīṇasā
05.010.01d | rátsi vā́jāya pánthaam

05.010.02a | tuváṁ no agne adbhuta
05.010.02b | krátvā dákṣasya maṁhánā
05.010.02c | tuvé asurya\m ā́ruhat
05.010.02d | krāṇā́ mitró ná yajñíyaḥ

05.010.03a | tuváṁ no agna eṣaaṁ
05.010.03b | gáyam puṣṭíṁ ca vardhaya
05.010.03c | yé stómebhiḥ prá sūráyo
05.010.03d | náro maghā́ni ānaśúḥ

05.010.04a | yé agne candra te gíraḥ
05.010.04b | śumbhánti áśvarādhasaḥ
05.010.04c | śúṣmebhiḥ śuṣmíṇo náro
05.010.04d | diváś cid yéṣaam br̥hát
05.010.04e | sukīrtír bódhati tmánā

05.010.05a | táva tyé agne arcáyo
05.010.05b | bhrā́janto yanti dhr̥ṣṇuyā́
05.010.05c | párijmāno ná vidyútaḥ
05.010.05d | svānó rátho ná vājayúḥ

05.010.06a | núu no agna ūtáye
05.010.06b | sabā́dhasaś ca rātáye
05.010.06c | asmā́kāsaś ca sūráyo
05.010.06d | víśvā ā́śās tarīṣáṇi

05.010.07a | tuváṁ no agne aṅgiraḥ
05.010.07b | stutá stávāna ā́ bhara
05.010.07c | hótar vibhvāsáhaṁ rayíṁ
05.010.07d | stotŕ̥bhya stávase ca na
05.010.07e | utaídhi pr̥tsú no vr̥dhé

05.011.01a | jánasya gopā́ ajaniṣṭa jā́gr̥vir
05.011.01b | agníḥ sudákṣaḥ suvitā́ya návyase
05.011.01c | ghr̥tápratīko br̥hatā́ divispŕ̥śā
05.011.01d | dyumád ví bhāti bharatébhiyaḥ śúciḥ

05.011.02a | yajñásya ketúm prathamám puróhitam
05.011.02b | agníṁ náras triṣadhasthé sám īdhire
05.011.02c | índreṇa devaíḥ saráthaṁ sá barhíṣi
05.011.02d | sī́dan ní hótā yajáthāya sukrátuḥ

05.011.03a | ásammr̥ṣṭo jāyase mātaróḥ śúcir
05.011.03b | mandráḥ kavír úd atiṣṭho vivásvataḥ
05.011.03c | ghr̥téna tvāvardhayann agna āhuta
05.011.03d | dhūmás te ketúr abhavad diví śritáḥ

05.011.04a | agnír no yajñám úpa vetu sādhuyā́
05.011.04b | agníṁ náro ví bharante gr̥hé-gr̥he
05.011.04c | agnír dūtó abhavad dhavyavā́hano
05.011.04d | agníṁ vr̥ṇānā́ vr̥ṇate kavíkratum

05.011.05a | túbhyedám agne mádhumattamaṁ vácas
05.011.05b | túbhyam manīṣā́ iyám astu śáṁ hr̥dé
05.011.05c | tuvā́ṁ gíraḥ síndhum ivāvánīr mahī́r
05.011.05d | ā́ pr̥ṇanti śávasā vardháyanti ca

05.011.06a | tuvā́m agne áṅgiraso gúhā hitám
05.011.06b | ánv avindañ chiśriyāṇáṁ váne-vane
05.011.06c | sá jāyase mathyámānaḥ sáho mahát
05.011.06d | tuvā́m āhuḥ sáhasas putrám aṅgiraḥ

05.012.01a | prá agnáye br̥haté yajñíyāya
05.012.01b | r̥tásya vŕ̥ṣṇe ásurāya mánma
05.012.01c | ghr̥táṁ ná yajñá āsíye súpūtaṁ
05.012.01d | gíram bhare vr̥ṣabhā́ya pratīcī́m

05.012.02a | r̥táṁ cikitva r̥tám íc cikiddhi
05.012.02b | r̥tásya dhā́rā ánu tr̥ndhi pūrvī́ḥ
05.012.02c | nā́háṁ yātúṁ sáhasā ná dvayéna
05.012.02d | r̥táṁ sapāmi aruṣásya vŕ̥ṣṇaḥ

05.012.03a | káyā no agna r̥táyann r̥téna
05.012.03b | bhúvo návedā ucáthasya návyaḥ
05.012.03c | védā me devá r̥tupā́ r̥tūnā́ṁ
05.012.03d | *nā́hám pátiṁ sanitúr asyá rāyáḥ

05.012.04a | ké te agne ripáve bándhanāsaḥ
05.012.04b | ké pāyávaḥ saniṣanta dyumántaḥ
05.012.04c | ké dhāsím agne ánr̥tasya pānti
05.012.04d | ká ā́sato vácasaḥ santi gopā́ḥ

05.012.05a | sákhāyas te víṣuṇā agna eté
05.012.05b | śivā́saḥ sánto áśivā abhūvan
05.012.05c | ádhūrṣata svayám eté vácobhir
05.012.05d | r̥jūyaté vr̥jinā́ni bruvántaḥ

05.012.06a | yás te agne námasā yajñám ī́ṭṭa
05.012.06b | r̥táṁ sá pāti& aruṣásya vŕ̥ṣṇaḥ
05.012.06c | tásya kṣáyaḥ pr̥thúr ā́ sādhúr etu
05.012.06d | prasársrāṇasya náhuṣasya śéṣaḥ

05.013.01a | árcantas tvā havāmahe
05.013.01b | árcantaḥ sám idhīmahi
05.013.01c | ágne árcanta ūtáye

05.013.02a | agné stómam manāmahe
05.013.02b | sidhrám adyá divispŕ̥śaḥ
05.013.02c | devásya draviṇasyávaḥ

05.013.03a | agnír juṣata no gíro
05.013.03b | hótā yó mā́nuṣeṣu ā́
05.013.03c | sá yakṣad daíviyaṁ jánam

05.013.04a | tvám agne sapráthā asi
05.013.04b | júṣṭo hótā váreṇiyaḥ
05.013.04c | tváyā yajñáṁ ví tanvate

05.013.05a | tvā́m agne vājasā́tamaṁ
05.013.05b | víprā vardhanti súṣṭutam
05.013.05c | sá no rāsva suvī́riyam

05.013.06a | ágne nemír arā́m̐ iva
05.013.06b | devā́ṁs tvám paribhū́r asi
05.013.06c | ā́ rā́dhaś citrám r̥ñjase

05.014.01a | agníṁ stómena bodhaya
05.014.01b | samidhānó ámartiyam
05.014.01c | havyā́ devéṣu no dadhat

05.014.02a | tám adhvaréṣu īḷate
05.014.02b | devám mártā ámartiyam
05.014.02c | yájiṣṭham mā́nuṣe jáne

05.014.03a | táṁ hí śáśvanta ī́ḷate
05.014.03b | srucā́ deváṁ ghr̥taścútā
05.014.03c | agníṁ havyā́ya vóḷhave

05.014.04a | agnír jātó arocata
05.014.04b | ghnán dásyūñ jyótiṣā támaḥ
05.014.04c | ávindad gā́ apáḥ súvaḥ

05.014.05a | agním īḷéniyaṁ kavíṁ
05.014.05b | ghr̥tápr̥ṣṭhaṁ saparyata
05.014.05c | vétu me śr̥ṇávad dhávam

05.014.06a | agníṁ ghr̥téna vāvr̥dhuḥ
05.014.06b | stómebhir viśvácarṣaṇim
05.014.06c | suādhī́bhir vacasyúbhiḥ

05.015.01a | prá vedháse kaváye védiyāya
05.015.01b | gíram bhare yaśáse pūrviyā́ya
05.015.01c | ghr̥táprasatto ásuraḥ suśévo
05.015.01d | rāyó dhartā́ dharúṇo vásvo agníḥ

05.015.02a | r̥téna rtáṁ dharúṇaṁ dhārayanta
05.015.02b | yajñásya śāké paramé víoman
05.015.02c | divó dhárman dharúṇe sedúṣo nr̥ŕ̥ñ
05.015.02d | jātaír ájātām̐ abhí yé nanakṣúḥ

05.015.03a | aṁhoyúvas tanúvas tanvate ví
05.015.03b | váyo mahád duṣṭáram pūrviyā́ya
05.015.03c | sá saṁváto návajātas tuturyāt
05.015.03d | siṁháṁ ná kruddhám abhítaḥ pári ṣṭhuḥ

05.015.04a | mātéva yád bhárase paprathānó
05.015.04b | jánaṁ-janaṁ dhā́yase cákṣase ca
05.015.04c | váyo-vayo jarase yád dádhānaḥ
05.015.04d | pári tmánā víṣurūpo jigāsi

05.015.05a | vā́jo nú te śávasas pātu ántam
05.015.05b | urúṁ dóghaṁ dharúṇaṁ deva rāyáḥ
05.015.05c | padáṁ ná tāyúr gúhā dádhāno
05.015.05d | mahó rāyé citáyann átrim aspaḥ

05.016.01a | br̥hád váyo hí bhānáve
05.016.01b | árcā devā́ya agnáye
05.016.01c | yám mitráṁ ná práśastibhir
05.016.01d | mártāso dadhiré puráḥ

05.016.02a | sá hí dyúbhir jánānaaṁ
05.016.02b | hótā dákṣasya bāhuvóḥ
05.016.02c | ví havyám agnír ānuṣág
05.016.02d | bhágo ná vā́ram r̥ṇvati

05.016.03a | asyá stóme maghóonaḥ
05.016.03b | sakhiyé vr̥ddháśociṣaḥ
05.016.03c | víśvā yásmin tuviṣváṇi
05.016.03d | sám aryé śúṣmam ādadhúḥ

05.016.04a | ádhā hí agna eṣaaṁ
05.016.04b | suvī́riyasya maṁhánā
05.016.04c | tám íd yahváṁ ná ródasī
05.016.04d | pári śrávo babhūvatuḥ

05.016.05a | núu na éhi vā́riyam
05.016.05b | ágne gr̥ṇāná ā́ bhara
05.016.05c | yé vayáṁ yé ca sūráyaḥ
05.016.05d | suastí dhā́mahe sácā
05.016.05e | utaídhi pr̥tsú no vr̥dhé

05.017.01a | ā́ yajñaír deva mártiya
05.017.01b | itthā́ távyāṁsam ūtáye
05.017.01c | agníṁ kr̥té suadhvaré
05.017.01d | pūrúr īḷīta ávase

05.017.02a | ásya hí sváyaśastara
05.017.02b | āsā́ vidharman mányase
05.017.02c | táṁ nā́kaṁ citráśociṣam
05.017.02d | mandrám paró manīṣáyā

05.017.03a | asyá vā́sā́ u arcíṣā
05.017.03b | yá ā́yukta tujā́ girā́
05.017.03c | divó ná yásya rétasā
05.017.03d | br̥hác chócanti arcáyaḥ

05.017.04a | asyá krátvā vícetaso
05.017.04b | dasmásya vásu rátha ā́
05.017.04c | ádhā víśvāsu háviyo
05.017.04d | agnír vikṣú prá śasyate

05.017.05a | núu na íd dhí vā́riyam
05.017.05b | āsā́ sacanta sūráyaḥ
05.017.05c | ū́rjo napād abhíṣṭaye
05.017.05d | pāhí śagdhí suastáya
05.017.05e | utaídhi pr̥tsú no vr̥dhé

05.018.01a | prātár agníḥ purupriyó
05.018.01b | viśá staveta átithiḥ
05.018.01c | víśvāni yó ámartiyo
05.018.01d | havyā́ márteṣu ráṇyati

05.018.02a | dvitā́ya mr̥ktávāhase
05.018.02b | svásya dákṣasya maṁhánā
05.018.02c | índuṁ sá dhatta ānuṣák
05.018.02d | stotā́ cit te amartiya

05.018.03a | táṁ vo dīrghā́yuśociṣaṁ
05.018.03b | girā́ huve maghónaam
05.018.03c | áriṣṭo yéṣaaṁ rátho
05.018.03d | ví aśvadāvan ī́yate

05.018.04a | citrā́ vā yéṣu dī́dhitir
05.018.04b | āsánn ukthā́ páanti yé
05.018.04c | stīrṇám barhíḥ súvarṇare
05.018.04d | śrávāṁsi dadhire pári

05.018.05a | yé me pañcāśátaṁ dadúr
05.018.05b | áśvānaaṁ sadhástuti
05.018.05c | dyumád agne máhi śrávo
05.018.05d | br̥hát kr̥dhi maghónaaṁ
05.018.05e | nr̥vád amr̥ta nr̥r̥ṇáam+

05.019.01a | abhy a\vasthā́ḥ prá jāyante
05.019.01b | prá vavrér vavríś ciketa
05.019.01c | upásthe mātúr ví caṣṭe

05.019.02a | juhuré ví citáyanto
05.019.02b | ánimiṣaṁ nr̥mṇám pānti
05.019.02c | ā́ dr̥r̥ḷhā́m+ púraṁ viviśuḥ

05.019.03a | ā́ śvaitreyásya jantávo
05.019.03b | dyumád vardhanta kr̥ṣṭáyaḥ
05.019.03c | niṣkágrīvo br̥háduktha
05.019.03d | enā́ mádhvā ná vājayúḥ

05.019.04a | priyáṁ dugdháṁ ná kā́miyam
05.019.04b | ájāmi jāmiyóḥ sácā
05.019.04c | gharmó ná vā́jajaṭharo
05.019.04d | ádabdhaḥ śáśvato dábhaḥ

05.019.05a | krī́ḷan no raśma ā́ bhuvaḥ
05.019.05b | sám bhásmanā vāyúnā vévidānaḥ
05.019.05c | tā́ asya san dhr̥ṣájo ná tigmā́ḥ
05.019.05d | súsaṁśitā vakṣíyo vakṣaṇesthā́ḥ

05.020.01a | yám agne vājasātama
05.020.01b | tuváṁ cin mányase rayím
05.020.01c | táṁ no gīrbhíḥ śravā́yiyaṁ
05.020.01d | devatrā́ panayā yújam

05.020.02a | yé agne néráyanti te
05.020.02b | vr̥ddhā́ ugrásya śávasaḥ
05.020.02c | ápa dvéṣo ápa hváro
05.020.02d | anyávratasya saścire

05.020.03a | hótāraṁ tvā vr̥ṇīmahe
05.020.03b | ágne dákṣasya sā́dhanam
05.020.03c | yajñéṣu pūrviyáṁ girā́
05.020.03d | práyasvanto havāmahe

05.020.04a | itthā́ yáthā ta ūtáye
05.020.04b | sáhasāvan divé-dive
05.020.04c | rāyá r̥tā́ya sukrato
05.020.04d | góbhiḥ ṣyāma sadhamā́do
05.020.04e | vīraíḥ syāma sadhamā́daḥ

05.021.01a | manuṣvát tvā ní dhīmahi
05.021.01b | manuṣvát sám idhīmahi
05.021.01c | ágne manuṣvád aṅgiro
05.021.01d | devā́n devayaté yaja

05.021.02a | tuváṁ hí mā́nuṣe jáne
05.021.02b | ágne súprīta idhyáse
05.021.02c | srúcas tvā yanti ānuṣák
05.021.02d | sújāta sárpirāsute

05.021.03a | tuvā́ṁ víśve sajóṣaso
05.021.03b | devā́so dūtám akrata
05.021.03c | saparyántas tuvā kave
05.021.03d | yajñéṣu devám īḷate

05.021.04a | deváṁ vo devayajyáyā
05.021.04b | agním īḷīta mártiyaḥ
05.021.04c | sámiddhaḥ śukra dīdihi
05.021.04d | r̥tásya yónim ā́sadaḥ
05.021.04e | sasásya yónim ā́sadaḥ

05.022.01a | prá viśvasāman atrivád
05.022.01b | árcā pavākáśociṣe+
05.022.01c | yó adhvaréṣu ī́ḍiyo
05.022.01d | hótā mandrátamo viśí

05.022.02a | ní agníṁ jātávedasaṁ
05.022.02b | dádhātā devám r̥tvíjam
05.022.02c | prá yajñá etu ānuṣág
05.022.02d | adyā́ devávyacastamaḥ

05.022.03a | cikitvínmanasaṁ tuvā
05.022.03b | devám mártāsa ūtáye
05.022.03c | váreṇyasya te ávasa
05.022.03d | iyānā́so amanmahi

05.022.04a | ágne cikiddhí asyá na
05.022.04b | idáṁ vácaḥ sahasiya
05.022.04c | táṁ tvā suśipra dampate
05.022.04d | stómair vardhanti átrayo
05.022.04e | gīrbhíḥ śumbhanti átrayaḥ

05.023.01a | ágne sáhantam ā́ bhara
05.023.01b | dyumnásya prāsáhā rayím
05.023.01c | *víśvā yáś carṣaṇī́r abhí
05.023.01d | *āsā́ vā́jeṣu sāsáhat

05.023.02a | tám agne pr̥tanāṣáhaṁ
05.023.02b | rayíṁ sahasva ā́ bhara
05.023.02c | tuváṁ hí satyó ádbhuto
05.023.02d | dātā́ vā́jasya gómataḥ

05.023.03a | víśve hí tvā sajóṣaso
05.023.03b | jánāso vr̥ktábarhiṣaḥ
05.023.03c | hótāraṁ sádmasu priyáṁ
05.023.03d | viyánti vā́riyā purú

05.023.04a | sá hí ṣmā viśvácarṣaṇir
05.023.04b | abhímāti sáho dadhé
05.023.04c | ágna eṣú kṣáyeṣu ā́
05.023.04d | reván naḥ śukra dīdihi
05.023.04e | dyumát pavāka+ dīdihi

05.024.01a | ágne tuváṁ no ántama
05.024.01b | utá trātā́ śivó bhavā varūthya\ḥ

05.024.02a | vásur agnír vásuśravā
05.024.02b | áchā nakṣi dyumáttamaṁ rayíṁ dāḥ

05.024.03a | sá no bodhi śrudhī́ hávam
05.024.03b | uruṣyā́ ṇo aghāyatáḥ samasmāt

05.024.04a | táṁ tvā śociṣṭha dīdivaḥ
05.024.04b | sumnā́ya nūnám īmahe sákhibhyaḥ

05.025.01a | áchā vo agním ávase
05.025.01b | deváṁ gāsi sá no vásuḥ
05.025.01c | rā́sat putrá r̥ṣūṇáam
05.025.01d | r̥tā́vā parṣati dviṣáḥ

05.025.02a | sá hí satyó yám pū́rve cid
05.025.02b | devā́saś cid yám īdhiré
05.025.02c | hótāram mandrájihvam ít
05.025.02d | sudītíbhir vibhā́vasum

05.025.03a | sá no dhītī́ váriṣṭhayā
05.025.03b | śráyiṣṭhayā+ ca sumatī́@
05.025.03c | ágne rāyó didīhi naḥ
05.025.03d | suvr̥ktíbhir vareṇiya

05.025.04a | agnír devéṣu rājati
05.025.04b | agnír márteṣu āviśán
05.025.04c | agnír no havyavā́hano
05.025.04d | agníṁ dhībhíḥ saparyata

05.025.05a | agnís tuvíśravastamaṁ
05.025.05b | tuvíbrahmāṇam uttamám
05.025.05c | atū́rtaṁ śrāvayátpatim
05.025.05d | putráṁ dadāti dāśúṣe

05.025.06a | agnír dadāti sátpatiṁ
05.025.06b | sāsā́ha yó yudhā́ nŕ̥bhiḥ
05.025.06c | agnír átyaṁ raghuṣyádaṁ
05.025.06d | jétāram áparājitam

05.025.07a | yád vā́hiṣṭhaṁ tád agnáye
05.025.07b | br̥hád arca vibhāvaso
05.025.07c | máhiṣīva tuvád rayís
05.025.07d | tuvád vā́jā úd īrate

05.025.08a | táva dyumánto arcáyo
05.025.08b | grā́veva ucyate br̥hát
05.025.08c | utó te tanyatúr yathā
05.025.08d | svānó arta tmánā diváḥ

05.025.09a | evā́m̐ agníṁ vasūyávaḥ
05.025.09b | sahasānáṁ vavandima
05.025.09c | sá no víśvā áti dvíṣaḥ
05.025.09d | párṣan nāvéva sukrátuḥ

05.026.01a | ágne pavāka+ rocíṣā
05.026.01b | mandráyā deva jihváyā
05.026.01c | ā́ devā́n vakṣi yákṣi ca

05.026.02a | táṁ tvā ghr̥tasnav īmahe
05.026.02b | cítrabhāno suvardŕ̥śam
05.026.02c | devā́m̐ ā́ vītáye vaha

05.026.03a | vītíhotraṁ tuvā kave
05.026.03b | dyumántaṁ sám idhīmahi
05.026.03c | ágne br̥hántam adhvaré

05.026.04a | ágne víśvebhir ā́ gahi
05.026.04b | devébhir havyádātaye
05.026.04c | hótāraṁ tvā vr̥ṇīmahe

05.026.05a | yájamānāya sunvatá
05.026.05b | ā́gne suvī́riyaṁ vaha
05.026.05c | devaír ā́ satsi barhíṣi

05.026.06a | samidhānáḥ sahasrajid
05.026.06b | ágne dhármāṇi puṣyasi
05.026.06c | devā́nāṁ dūtá ukthíyaḥ

05.026.07a | ní agníṁ jātávedasaṁ
05.026.07b | hotravā́haṁ yáviṣṭhiyam
05.026.07c | dádhātā devám r̥tvíjam

05.026.08a | prá yajñá etu ānuṣág
05.026.08b | adyā́ devávyacastamaḥ
05.026.08c | str̥ṇītá barhír āsáde

05.026.09a | édám marúto aśvínā
05.026.09b | mitráḥ sīdantu váruṇaḥ
05.026.09c | devā́saḥ sárvayā viśā́

05.027.01a | ánasvantā sátpatir māmahe me
05.027.01b | gā́vā cétiṣṭho ásuro maghónaḥ
05.027.01c | traivr̥ṣṇó agne daśábhiḥ sahásrair
05.027.01d | vaíśvānara tríaruṇaś ciketa

05.027.02a | yó me śatā́ ca viṁśatíṁ ca gónāṁ
05.027.02b | hárī ca yuktā́ sudhúrā dádāti
05.027.02c | vaíśvānara súṣṭuto vāvr̥dhāno
05.027.02d | ágne yácha tríaruṇāya śárma

05.027.03a | evā́ te agne sumatíṁ cakānó
05.027.03b | náviṣṭhāya navamáṁ trasádasyuḥ
05.027.03c | yó me gíras tuvijātásya pūrvī́r
05.027.03d | yukténābhí tríaruṇo gr̥ṇā́ti

05.027.04a | yó ma íti pravócati
05.027.04b | áśvamedhāya sūráye
05.027.04c | dádad r̥cā́ saníṁ yaté
05.027.04d | dádan medhā́m r̥tāyaté

05.027.05a | yásya mā paruṣā́ḥ śatám
05.027.05b | uddharṣáyanti ukṣáṇaḥ
05.027.05c | áśvamedhasya dā́nāḥ
05.027.05d | sómā iva tríāśiraḥ

05.027.06a | índrāgnī śatadā́vani
05.027.06b | áśvamedhe suvī́riyam
05.027.06c | kṣatráṁ dhārayatam br̥hád
05.027.06d | diví sū́ryam ivājáram

05.028.01a | sámiddho agnír diví śocír aśret
05.028.01b | pratyáṅṅ uṣásam urviyā́ ví bhāti
05.028.01c | éti prā́cī viśvávārā námobhir
05.028.01d | devā́m̐ ī́ḷānā havíṣā ghr̥tā́cī

05.028.02a | samidhyámāno amŕ̥tasya rājasi
05.028.02b | havíṣ kr̥ṇvántaṁ sacase suastáye
05.028.02c | víśvaṁ sá dhatte dráviṇaṁ yám ínvasi
05.028.02d | ātithyám agne ní ca dhatta ít puráḥ

05.028.03a | ágne śárdha mahaté saúbhagāya
05.028.03b | táva dyumnā́ni uttamā́ni santu
05.028.03c | sáṁ jāspatyáṁ suyámam ā́ kr̥ṇuṣva
05.028.03d | śatrūyatā́m abhí tiṣṭhā máhāṁsi

05.028.04a | sámiddhasya prámahaso
05.028.04b | ágne vánde táva śríyam
05.028.04c | vr̥ṣabhó dyumnávām̐ asi
05.028.04d | sám adhvaréṣu idhyase

05.028.05a | sámiddho agna āhuta
05.028.05b | devā́n yakṣi suadhvara
05.028.05c | tuváṁ hí havyavā́ḷ ási

05.028.06a | ā́ juhotā duvasyáta
05.028.06b | agním prayatí adhvaré
05.028.06c | vr̥ṇīdhváṁ havyavā́hanam

05.029.01a | trí aryamā́ mánuṣo devátātā
05.029.01b | trī́ rocanā́ diviyā́ dhārayanta
05.029.01c | árcanti tvā marútaḥ pūtádakṣās
05.029.01d | tuvám eṣām ŕ̥ṣir indrāsi dhī́raḥ

05.029.02a | ánu yád īm marúto mandasānám
05.029.02b | ā́rcann índram papivā́ṁsaṁ sutásya
05.029.02c | ā́datta vájram abhí yád áhiṁ hánn
05.029.02d | apó yahvī́r asr̥jat sártavā́ u

05.029.03a | utá brahmāṇo maruto me asyá
05.029.03b | índraḥ sómasya súṣutasya peyāḥ
05.029.03c | tád dhí havyám mánuṣe gā́ ávindad
05.029.03d | áhann áhim papivā́m̐ índro asya

05.029.04a | ā́d ródasī vitaráṁ ví ṣkabhāyat
05.029.04b | saṁvivyānáś cid bhiyáse mr̥gáṁ kaḥ
05.029.04c | jígartim índro apajárgurāṇaḥ
05.029.04d | práti śvasántam áva dānaváṁ han

05.029.05a | ádha krátvā maghavan túbhya@ devā́
05.029.05b | ánu víśve adaduḥ somapéyam
05.029.05c | yát sū́riyasya harítaḥ pátantīḥ
05.029.05d | puráḥ satī́r úparā étaśe káḥ

05.029.06a | náva yád asya navatíṁ ca bhogā́n
05.029.06b | sākáṁ vájreṇa maghávā vivr̥ścát
05.029.06c | árcanti índram marútaḥ sadhásthe
05.029.06d | traíṣṭubhena vácasā bādhata dyā́m

05.029.07a | sákhā sákhye apacat tū́yam agnír
05.029.07b | asyá krátvā mahiṣā́ trī́ śatā́ni
05.029.07c | trī́ sākám índro mánuṣaḥ sárāṁsi
05.029.07d | sutám pibad vr̥trahátyāya sómam

05.029.08a | trī́ yác chatā́ mahiṣā́ṇām ágho mā́s
05.029.08b | trī́ sárāṁsi maghávā somiyā́pāḥ
05.029.08c | kāráṁ ná víśve ahuvanta devā́
05.029.08d | bháram índrāya yád áhiṁ jaghā́na

05.029.09a | uśánā yát sahasíyair áyātaṁ
05.029.09b | gr̥hám indra jūjuvānébhir áśvaiḥ
05.029.09c | vanvānó átra saráthaṁ yayātha
05.029.09d | kútsena devaír ávanor ha śúṣṇam

05.029.10a | prā́nyác cakrám avr̥haḥ sū́riyasya
05.029.10b | kútsāyānyád várivo yā́tave 'kaḥ
05.029.10c | anā́so dásyūm̐r amr̥ṇo vadhéna
05.029.10d | ní duryoṇá āvr̥ṇaṅ mr̥dhrávācaḥ

05.029.11a | stómāsas tvā gaúrivīter avardhann
05.029.11b | árandhayo vaidathinā́ya píprum
05.029.11c | ā́ tvā́m r̥jíśvā sakhiyā́ya cakre
05.029.11d | pácan paktī́r ápibaḥ sómam asya

05.029.12a | návagvāsaḥ sutásomāsa índraṁ
05.029.12b | dáśagvāso abhí arcanti arkaíḥ
05.029.12c | gávyaṁ cid ūrvám apidhā́navantaṁ
05.029.12d | táṁ cin náraḥ śaśamānā́ ápa vran

05.029.13a | kathó nú te pári carāṇi vidvā́n
05.029.13b | vīríyā ̀ maghavan yā́ cakártha
05.029.13c | yā́ co nú návyā kr̥ṇávaḥ śaviṣṭha
05.029.13d | préd u tā́ te vidátheṣu bravāma

05.029.14a | etā́ víśvā cakr̥vā́m̐ indra bhū́ri
05.029.14b | áparīto janúṣā vīríyeṇa
05.029.14c | yā́ cin nú vajrin kr̥ṇávo dadhr̥ṣvā́n
05.029.14d | ná te vartā́ táviṣyā asti tásyāḥ

05.029.15a | índra bráhma kriyámāṇā juṣasva
05.029.15b | yā́ te śaviṣṭha náviyā ákarma
05.029.15c | vástreva bhadrā́ súkr̥tā vasūyū́
05.029.15d | ráthaṁ ná dhī́raḥ suápā atakṣam

05.030.01a | kúva syá vīráḥ kó apaśyad índraṁ
05.030.01b | sukháratham ī́yamānaṁ háribhyām
05.030.01c | yó rāyā́ vajrī́ sutásomam ichán
05.030.01d | tád óko gántā puruhūtá ūtī́

05.030.02a | ávācacakṣam padám asya sasvár
05.030.02b | ugráṁ nidhātúr ánu āyam ichán
05.030.02c | ápr̥cham anyā́m̐ utá té ma āhur
05.030.02d | índraṁ náro bubudhānā́ aśema

05.030.03a | prá nú vayáṁ suté yā́ te kr̥tā́ni
05.030.03b | índra brávāma yā́ni no jújoṣaḥ
05.030.03c | védad ávidvāñ chr̥ṇávac ca vidvā́n
05.030.03d | váhate 'yám maghávā sárvasenaḥ

05.030.04a | sthirám mánaś cakr̥ṣe jātá indra
05.030.04b | véṣī́d éko yudháye bhū́yasaś cit
05.030.04c | áśmānaṁ cic chávasā didyuto ví
05.030.04d | vidó gávām ūruvám usríyāṇām

05.030.05a | paró yát tvám paramá ājániṣṭhāḥ
05.030.05b | parāváti śrútiyaṁ nā́ma bíbhrat
05.030.05c | átaś cid índrād abhayanta devā́
05.030.05d | víśvā apó ajayad dāsápatnīḥ

05.030.06a | túbhiyéd eté marútaḥ suśévā
05.030.06b | árcanti arkáṁ sunuvánti ándhaḥ
05.030.06c | áhim ohānám apá āśáyānam
05.030.06d | prá māyā́bhir māyínaṁ sakṣad índraḥ

05.030.07a | ví ṣū́ mŕ̥dho janúṣā dā́nam ínvann
05.030.07b | áhan gávā maghavan saṁcakānáḥ
05.030.07c | átrā dāsásya námuceḥ śíro yád
05.030.07d | ávartayo mánave gātúm ichán

05.030.08a | yújaṁ hí mā́m ákr̥thā ā́d íd indra
05.030.08b | śíro dāsásya námucer mathāyán
05.030.08c | áśmānaṁ cit svaríyaṁ vártamānam
05.030.08d | prá cakríyeva ródasī marúdbhyaḥ

05.030.09a | stríyo hí dāsá ā́yudhāni cakré
05.030.09b | kím mā karann abalā́ asya sénāḥ
05.030.09c | antár hí ákhyad ubhé asya dhéne
05.030.09d | áthópa praíd yudháye dásyum índraḥ

05.030.10a | sám átra gā́vo abhíto 'navanta
05.030.10b | ihéha vatsaír víyutā yád ā́san
05.030.10c | sáṁ tā́ índro asr̥jad asya śākaír
05.030.10d | yád īṁ sómāsaḥ súṣutā ámandan

05.030.11a | yád īṁ sómā babhrúdhūtā ámandann
05.030.11b | ároravīd vr̥ṣabháḥ sā́daneṣu
05.030.11c | puraṁdaráḥ papivā́m̐ índro asya
05.030.11d | púnar gávām adadād usríyāṇām

05.030.12a | bhadrám idáṁ ruśámā agne akran
05.030.12b | gávāṁ catvā́ri dádataḥ sahásrā
05.030.12c | r̥ṇaṁcayásya práyatā maghā́ni
05.030.12d | práty agrabhīṣma nŕ̥tamasya nr̥r̥ṇā́m+

05.030.13a | supéśasam mā́va sr̥janti ástaṁ
05.030.13b | gávāṁ sahásrai ruśámāso agne
05.030.13c | tīvrā́ índram amamanduḥ sutā́so
05.030.13d | aktór víuṣṭau páritakmiyāyāḥ

05.030.14a | aúchat sā́ rā́trī páritakmiyā yā́m̐
05.030.14b | r̥ṇaṁcayé rā́jani ruśámānām
05.030.14c | átyo ná vājī́ raghúr ajyámāno
05.030.14d | babhrúś catvā́ri asanat sahásrā

05.030.15a | cátuḥsahasraṁ gáviyasya paśváḥ
05.030.15b | práty agrabhīṣma ruśámeṣu agne
05.030.15c | gharmáś cit taptáḥ pravŕ̥je yá ā́sīd
05.030.15d | ayasmáyas tám u ā́dāma víprāḥ

05.031.01a | índro ráthāya pravátaṁ kr̥ṇoti
05.031.01b | yám adhyásthān maghávā vājayántam
05.031.01c | yūthéva paśvó ví unoti gopā́
05.031.01d | áriṣṭo yāti prathamáḥ síṣāsan

05.031.02a | ā́ prá drava harivo mā́ ví venaḥ
05.031.02b | píśaṅgarāte abhí naḥ sacasva
05.031.02c | nahí tvád indra vásyo anyád ásti
05.031.02d | amenā́ṁś cij jánivataś cakartha

05.031.03a | úd yát sáhaḥ sáhasa ā́janiṣṭa
05.031.03b | dédiṣṭa índra indriyā́ṇi víśvā
05.031.03c | prā́codayat sudúghā vavré antár
05.031.03d | ví jyótiṣā saṁvavr̥tvát támo 'vaḥ

05.031.04a | ánavas te rátham áśvāya takṣan
05.031.04b | tváṣṭā vájram puruhūta dyumántam
05.031.04c | brahmā́ṇa índram maháyanto arkaír
05.031.04d | ávardhayann áhaye hántavā́ u

05.031.05a | vŕ̥ṣṇe yát te vŕ̥ṣaṇo arkám árcān
05.031.05b | índra grā́vāṇo áditiḥ sajóṣāḥ
05.031.05c | anaśvā́so yé paváyo arathā́
05.031.05d | índreṣitā abhy ávartanta dásyūn

05.031.06a | prá te pū́rvāṇi káraṇāni vocam
05.031.06b | prá nū́tanā maghavan yā́ cakártha
05.031.06c | śáktīvo yád vibhárā ródasī ubhé
05.031.06d | jáyann apó mánave dā́nucitrāḥ

05.031.07a | tád ín nú te káraṇaṁ dasma vipra
05.031.07b | áhiṁ yád ghnánn ójo átrā́mimīthāḥ
05.031.07c | śúṣṇasya cit pári māyā́ agr̥bhṇāḥ
05.031.07d | prapitváṁ yánn ápa dásyūm̐r asedhaḥ

05.031.08a | tuvám apó yádave turváśāya
05.031.08b | áramayaḥ sudúghāḥ pārá indra
05.031.08c | ugrám ayātam ávaho ha kútsaṁ
05.031.08d | sáṁ ha yád vām uśánā́ranta devā́ḥ

05.031.09a | índrākutsā váhamānā ráthena
05.031.09b | ā́ vām átyā ápi kárṇe vahantu
05.031.09c | níḥ ṣīm adbhyó dhámatho níḥ ṣadhásthān
05.031.09d | maghóno hr̥dó varathas támāṁsi

05.031.10a | vā́tasya yuktā́n suyújaś cid áśvān
05.031.10b | kavíś cid eṣó ajagann avasyúḥ
05.031.10c | víśve te átra marútaḥ sákhāya
05.031.10d | índra bráhmāṇi táviṣīm avardhan

05.031.11a | sū́raś cid rátham páritakmiyāyām
05.031.11b | pū́rvaṁ karad úparaṁ jūjuvā́ṁsam
05.031.11c | bhárac cakrám étaśaḥ sáṁ riṇāti
05.031.11d | puró dádhat saniṣyati krátuṁ naḥ

05.031.12a | ā́yáṁ janā abhicákṣe jagāma
05.031.12b | índraḥ sákhāyaṁ sutásomam ichán
05.031.12c | vádan grā́vā áva védim bhriyāte
05.031.12d | yásya jīrám adhvaryávaś cáranti

05.031.13a | yé cākánanta cākánanta nū́ té
05.031.13b | mártā amr̥ta mó té áṁha ā́ran
05.031.13c | vāvandhí yájyūm̐r utá téṣu dhehi
05.031.13d | ójo jáneṣu yéṣu te siyā́ma

05.032.01a | ádardar útsam ásr̥jo ví khā́ni
05.032.01b | tvám arṇavā́n badbadhānā́m̐ aramṇāḥ
05.032.01c | mahā́ntam indra párvataṁ ví yád váḥ
05.032.01d | sŕ̥jó ví dhā́rā áva dānaváṁ han

05.032.02a | tuvám útsām̐ r̥túbhir badbadhānā́m̐
05.032.02b | áraṁha ū́dhaḥ párvatasya vajrin
05.032.02c | áhiṁ cid ugra práyutaṁ śáyānaṁ
05.032.02d | jaghanvā́m̐ indra táviṣīm adhatthāḥ

05.032.03a | tiyásya cin maható nír mr̥gásya
05.032.03b | vádhar jaghāna táviṣībhir índraḥ
05.032.03c | yá éka íd apratír mányamāna
05.032.03d | ā́d asmād anyó ajaniṣṭa távyān

05.032.04a | tiyáṁ cid eṣāṁ svadháyā mádantam
05.032.04b | mihó nápātaṁ suvŕ̥dhaṁ tamogā́m
05.032.04c | vŕ̥ṣaprabharmā dānavásya bhā́maṁ
05.032.04d | vájreṇa vajrī́ ní jaghāna śúṣṇam

05.032.05a | tiyáṁ cid asya krátubhir níṣattam
05.032.05b | amarmáṇo vidád íd asya márma
05.032.05c | yád īṁ sukṣatra prábhr̥tā mádasya
05.032.05d | yúyutsantaṁ támasi harmiyé dhā́ḥ

05.032.06a | tiyáṁ cid itthā́ katpayáṁ śáyānam
05.032.06b | asūriyé támasi vāvr̥dhānám
05.032.06c | táṁ cin mandānó vr̥ṣabháḥ sutásya
05.032.06d | uccaír índro apagū́ryā jaghāna

05.032.07a | úd yád índro mahaté dānavā́ya
05.032.07b | vádhar yámiṣṭa sáho ápratītam
05.032.07c | yád īṁ vájrasya prábhr̥tau dadā́bha
05.032.07d | víśvasya jantór adhamáṁ cakāra

05.032.08a | tiyáṁ cid árṇam madhupáṁ śáyānam
05.032.08b | asinváṁ vavrám máhi ā́dad ugráḥ
05.032.08c | apā́dam atrám mahatā́ vadhéna
05.032.08d | ní duryoṇá āvr̥ṇaṅ mr̥dhrávācam

05.032.09a | kó asya śúṣmaṁ táviṣīṁ varāta
05.032.09b | éko dhánā bharate ápratītaḥ
05.032.09c | imé cid asya jráyaso nú devī́
05.032.09d | índrasyaújaso bhiyásā jihāte

05.032.10a | ní asmai devī́ svádhitir jihīta
05.032.10b | índrāya gātúr uśatī́va yeme
05.032.10c | sáṁ yád ójo yuváte víśvam ābhir
05.032.10d | ánu svadhā́vne kṣitáyo namanta

05.032.11a | ékaṁ nú tvā sátpatim pā́ñcajanyaṁ
05.032.11b | jātáṁ śr̥ṇomi yaśásaṁ jáneṣu
05.032.11c | tám me jagr̥bhra āśáso náviṣṭhaṁ
05.032.11d | doṣā́ vástor hávamānāsa índram

05.032.12a | evā́ hí tvā́m r̥tuthā́ yātáyantam
05.032.12b | maghā́ víprebhyo dádataṁ śr̥ṇómi
05.032.12c | kíṁ te brahmā́ṇo gr̥hate sákhāyo
05.032.12d | yé tuvāyā́ nidadhúḥ kā́mam indra

05.033.01a | máhi mahé taváse dīdhiye nr̥ŕ̥n
05.033.01b | índrāya itthā́ taváse átavyān
05.033.01c | yó asmai ̀ sumatíṁ vā́jasātau
05.033.01d | stutó jáne samaríyaś cikéta

05.033.02a | sá tváṁ na indra dhiyasānó arkaír
05.033.02b | hárīṇaaṁ ̀ vr̥ṣan yóktram aśreḥ
05.033.02c | yā́ itthā́ ̀ maghavann ánu jóṣaṁ
05.033.02d | vákṣo abhí prā́riyáḥ sakṣi jánān

05.033.03a | ná té ta indra abhí asmád r̥ṣva
05.033.03b | áyuktāso abrahmátā yád ásan
05.033.03c | tíṣṭhā rátham ádhi táṁ vajrahastā́
05.033.03d | raśmíṁ deva ̀ yamase suáśvaḥ

05.033.04a | purū́ yát ta indara+ sánti ukthā́
05.033.04b | gáve cakártha urvárāsu yúdhyan
05.033.04c | tatakṣé sū́ryāya cid ókasi své
05.033.04d | vŕ̥ṣā samátsu daasásya nā́ma cit

05.033.05a | vayáṁ té ta indara+ yé ca náraḥ
05.033.05b | śárdho jajñānā́ yaatā́ś ca ráthāḥ
05.033.05c | ā́smā́ñ jagamyād ahiśuṣma sátvā
05.033.05d | bhágo ná hávyaḥ prabhr̥théṣu cā́ruḥ

05.033.06a | papr̥kṣéṇyam indara+ tvé hí ójo
05.033.06b | nr̥mṇā́ni ca nr̥támāno ámartaḥ
05.033.06c | sá na énīṁ vasavāno rayíṁ dāḥ
05.033.06d | prā́ryá stuṣe tuvimaghásya dā́nam

05.033.07a | evā́ na indara+ ūtíbhir ava
05.033.07b | pāhí gr̥ṇatáḥ śūra kārū́n
05.033.07c | utá tvácaṁ dádato vā́jasātau
05.033.07d | piprīhí mádhvaḥ súṣutasya cā́roḥ

05.033.08a | utá tyé mā paurukutsyásya sūrés
05.033.08b | trasádasyor hiraṇíno rárāṇāḥ
05.033.08c | váhantu mā dáśa śyétāso asya
05.033.08d | gairikṣitásya krátubhir nú saśce

05.033.09a | utá tyé mā mārutā́śvasya śóṇāḥ
05.033.09b | krátvāmaghāso vidáthasya rātaú
05.033.09c | sahásrā me cyávatāno dádāna
05.033.09d | ānūkám aryó vápuṣe ná ārcat

05.033.10a | utá tiyé mā dhvaníyasya júṣṭā
05.033.10b | lakṣmaṇíyasya surúco yátānāḥ
05.033.10c | mahnā́ rāyáḥ saṁváraṇasya ŕ̥ṣer
05.033.10d | vrajáṁ ná gā́vaḥ práyatā ápi gman

05.034.01a | ájātaśatrum ajárā súvarvatī
05.034.01b | ánu svadhā́ ámitā dasmám īyate
05.034.01c | sunótana pácata bráhmavāhase
05.034.01d | puruṣṭutā́ya prataráṁ dadhātana

05.034.02a | ā́ yáḥ sómena jaṭháram ápiprata
05.034.02b | ámandata maghávā mádhvo ándhasaḥ
05.034.02c | yád īm mr̥gā́ya hántave mahā́vadhaḥ
05.034.02d | sahásrabhr̥ṣṭim uśánā vadháṁ yámat

05.034.03a | yó asmai ghraṁsá utá vā yá ū́dhani
05.034.03b | sómaṁ sunóti bhávati dyumā́m̐ áha
05.034.03c | ápāpa śakrás tatanúṣṭim ūhati
05.034.03d | tanū́śubhram maghávā yáḥ kavāsakháḥ

05.034.04a | yásyā́vadhīt pitáraṁ yásya mātáraṁ
05.034.04b | yásya śakró bhrā́taraṁ nā́ta īṣate
05.034.04c | vétī́d ū asya práyatā yataṁkaró
05.034.04d | ná kílbiṣād īṣate vásva ākaráḥ

05.034.05a | ná pañcábhir daśábhir vaṣṭi ārábhaṁ
05.034.05b | nā́sunvatā sacate púṣyatā caná
05.034.05c | jinā́ti véd amuyā́ hánti vā dhúnir
05.034.05d | ā́ devayúm bhajati gómati vrajé

05.034.06a | vitvákṣaṇaḥ sámr̥tau cakramāsajó
05.034.06b | ásunvato víṣuṇaḥ sunvató vr̥dháḥ
05.034.06c | índro víśvasya damitā́ vibhī́ṣaṇo
05.034.06d | yathāvaśáṁ nayati dā́sam ā́riyaḥ

05.034.07a | sám īm paṇér ajati bhójanam muṣé
05.034.07b | ví dāśúṣe bhajati sūnáraṁ vásu
05.034.07c | durgé caná dhriyate víśva ā́ purú
05.034.07d | jáno yó asya táviṣīm ácukrudhat

05.034.08a | sáṁ yáj jánau sudhánau viśváśardhasāv
05.034.08b | áved índro maghávā góṣu śubhríṣu
05.034.08c | yújaṁ hí anyám ákr̥ta pravepanī́
05.034.08d | úd īṁ gávyaṁ sr̥jate sátvabhir dhúniḥ

05.034.09a | sahasrasā́m ā́gniveśiṁ gr̥ṇīṣe
05.034.09b | śátrim agna upamā́ṁ ketúm aryáḥ
05.034.09c | tásmā ā́paḥ saṁyátaḥ pīpayanta
05.034.09d | tásmin kṣatrám ámavat tveṣám astu

05.035.01a | yás te sā́dhiṣṭho ávasa
05.035.01b | índra krátuṣ ṭám ā́ bhara
05.035.01c | asmábhyaṁ carṣaṇīsáhaṁ
05.035.01d | sásniṁ vā́jeṣu duṣṭáram

05.035.02a | yád indra te cátasro
05.035.02b | yác chūra sánti tisráḥ
05.035.02c | yád vā páñca kṣitīnáam
05.035.02d | ávas tát sú na ā́ bhara

05.035.03a | ā́ te ávo váreṇiyaṁ
05.035.03b | vŕ̥ṣantamasya hūmahe
05.035.03c | vŕ̥ṣajūtir hí jajñiṣá
05.035.03d | ābhū́bhir indra turváṇiḥ

05.035.04a | vŕ̥ṣā hí ási rā́dhase
05.035.04b | jajñiṣé vŕ̥ṣṇi te śávaḥ
05.035.04c | svákṣatraṁ te dhr̥ṣán mánaḥ
05.035.04d | satrāhám indra paúṁsiyam

05.035.05a | tuváṁ tám indra mártiyam
05.035.05b | amitrayántam adrivaḥ
05.035.05c | sarvarathā́ śatakrato
05.035.05d | ní yāhi śavasas pate

05.035.06a | tuvā́m íd vr̥trahantama
05.035.06b | jánāso vr̥ktábarhiṣaḥ
05.035.06c | ugrám pūrvī́ṣu pūrviyáṁ
05.035.06d | hávante vā́jasātaye

05.035.07a | asmā́kam indra duṣṭáram
05.035.07b | puroyā́vānam ājíṣu
05.035.07c | sayā́vānaṁ dháne-dhane
05.035.07d | vājayántam avā rátham

05.035.08a | asmā́kam indra éhi no
05.035.08b | rátham avā púraṁdhiyā
05.035.08c | vayáṁ śaviṣṭha vā́riyaṁ
05.035.08d | diví śrávo dadhīmahi
05.035.08e | diví stómam manāmahe

05.036.01a | sá ā́ gamad índaro+ yó vásūnāṁ
05.036.01b | cíketad dā́tuṁ dā́mano rayīṇā́m
05.036.01c | dhanvacaró ná váṁsagas tr̥ṣāṇáś
05.036.01d | cakamānáḥ pibatu dugdhám aṁśúm

05.036.02a | ā́ te hánū harivaḥ śūra śípre
05.036.02b | rúhat sómo ná párvatasya pr̥ṣṭhé
05.036.02c | ánu tvā rājan árvato ná hinván
05.036.02d | gīrbhír madema puruhūta víśve

05.036.03a | cakráṁ ná vr̥ttám puruhūta vepate
05.036.03b | máno bhiyā́ me ámater íd adrivaḥ
05.036.03c | ráthād ádhi tvā jaritā́ sadāvr̥dha
05.036.03d | kuvín nú stoṣan maghavan purūvásuḥ

05.036.04a | eṣá grā́veva jaritā́ ta indra
05.036.04b | íyarti vā́cam br̥hád āśuṣāṇáḥ
05.036.04c | prá savyéna maghavan yáṁsi rāyáḥ
05.036.04d | prá dakṣiṇíd dharivo mā́ ví venaḥ

05.036.05a | vŕ̥ṣā tuvā vŕ̥ṣaṇaṁ vardhatu dyaúr
05.036.05b | vŕ̥ṣā vŕ̥ṣabhyāṁ vahase háribhyām
05.036.05c | sá no vŕ̥ṣā vŕ̥ṣarathaḥ suśipra
05.036.05d | vŕ̥ṣakrato vŕ̥ṣā vajrin bháre dhāḥ

05.036.06a | yó róhitau vājínau vājínīvān
05.036.06b | tribhíḥ śataíḥ sácamānāv ádiṣṭa
05.036.06c | yū́ne sám asmai kṣitáyo namantāṁ
05.036.06d | śrutárathāya maruto duvoyā́

05.037.01a | sám bhānúnā yatate sū́riyasya
05.037.01b | ājúhvāno ghr̥tápr̥ṣṭhaḥ suáñcāḥ
05.037.01c | tásmā ámr̥dhrā uṣáso ví uchān
05.037.01d | yá índrāya sunávāméti ā́ha

05.037.02a | sámiddhāgnir vanavat stīrṇábarhir
05.037.02b | yuktágrāvā sutásomo jarāte
05.037.02c | grā́vāṇo yásya iṣiráṁ vádanti
05.037.02d | áyad adhvaryúr havíṣā́va síndhum

05.037.03a | vadhū́r iyám pátim ichántī eti
05.037.03b | yá īṁ váhāte máhiṣīm iṣirā́m
05.037.03c | ā́sya śravasyād rátha ā́ ca ghoṣāt
05.037.03d | purū́ sahásrā pári vartayāte

05.037.04a | ná sá rā́jā vyathate yásmin índras
05.037.04b | tīvráṁ sómam píbati gósakhāyam
05.037.04c | ā́ satvanaír ájati hánti vr̥tráṁ
05.037.04d | kṣéti kṣitī́ḥ subhágo nā́ma púṣyan

05.037.05a | púṣyāt kṣéme abhí yóge bhavāti
05.037.05b | ubhé vŕ̥tau saṁyatī́ sáṁ jayāti
05.037.05c | priyáḥ sū́rye priyó agnā́ bhavāti
05.037.05d | yá índrāya sutásomo dádāśat

05.038.01a | uróṣ ṭa indra rā́dhaso
05.038.01b | vibhvī́ rātíḥ śatakrato
05.038.01c | ádhā no viśvacarṣaṇe
05.038.01d | dyumnā́ sukṣatra maṁhaya

05.038.02a | yád īm indra śravā́yiyam
05.038.02b | íṣaṁ śaviṣṭha dadhiṣé
05.038.02c | paprathé dīrghaśrúttamaṁ
05.038.02d | híraṇyavarṇa duṣṭáram

05.038.03a | śúṣmāso yé te adrivo
05.038.03b | mehánā ketasā́paḥ
05.038.03c | ubhā́ devā́v abhíṣṭaye
05.038.03d | diváś ca gmáś ca rājathaḥ

05.038.04a | utó no asyá kásya cid
05.038.04b | dákṣasya táva vr̥trahan
05.038.04c | asmábhyaṁ nr̥mṇám ā́ bhara
05.038.04d | asmábhyaṁ nr̥maṇasyase

05.038.05a | nū́ ta ābhír abhíṣṭibhis
05.038.05b | táva śármañ chatakrato
05.038.05c | índra syā́ma sugopáaḥ
05.038.05d | śū́ra syā́ma sugopáaḥ

05.039.01a | yád indra citra mehánā
05.039.01b | ásti tvā́dātam adrivaḥ
05.039.01c | rā́dhas tán no vidadvasa
05.039.01d | ubhayāhasti ā́ bhara

05.039.02a | yán mányase váreṇiyam
05.039.02b | índra dyukṣáṁ tád ā́ bhara
05.039.02c | vidyā́ma tásya te vayám
05.039.02d | ákūpārasya dāváne

05.039.03a | yát te ditsú prarā́dhiyam
05.039.03b | máno ásti śrutám br̥hát
05.039.03c | téna dr̥r̥ḷhā́+ cid adriva
05.039.03d | ā́ vā́jaṁ darṣi sātáye

05.039.04a | máṁhiṣṭhaṁ vo maghónaaṁ
05.039.04b | rā́jānaṁ carṣaṇīnáam
05.039.04c | índram úpa práśastaye
05.039.04d | pūrvī́bhir jujuṣe gíraḥ

05.039.05a | ásmā ít kā́viyaṁ váca
05.039.05b | ukthám índrāya śáṁsiyam
05.039.05c | tásmā u bráhmavāhase
05.039.05d | gíro vardhanti átrayo
05.039.05e | gíraḥ śumbhanti átrayaḥ

05.040.01a | ā́ yāhi ádribhiḥ sutáṁ
05.040.01b | sómaṁ somapate piba
05.040.01c | vŕ̥ṣann indra vŕ̥ṣabhir vr̥trahantama

05.040.02a | vŕ̥ṣā grā́vā vŕ̥ṣā mádo
05.040.02b | vŕ̥ṣā sómo ayáṁ sutáḥ
05.040.02c | vŕ̥ṣann indra vŕ̥ṣabhir vr̥trahantama

05.040.03a | vŕ̥ṣā tvā vŕ̥ṣaṇaṁ huve
05.040.03b | vájriñ citrā́bhir ūtíbhiḥ
05.040.03c | vŕ̥ṣann indra vŕ̥ṣabhir vr̥trahantama

05.040.04a | r̥jīṣī́ vajrī́ vr̥ṣabhás turāṣā́ṭ
05.040.04b | chuṣmī́ rā́jā vr̥trahā́ somapā́vā
05.040.04c | yuktvā́ háribhyām úpa yāsad arvā́ṅ
05.040.04d | mā́dhyaṁdine sávane matsad índraḥ

05.040.05a | yát tvā sūrya súvarbhānus
05.040.05b | támasā́vidhyad āsuráḥ
05.040.05c | ákṣetravid yáthā mugdhó
05.040.05d | bhúvanāni adīdhayuḥ

05.040.06a | súvarbhānor ádha yád indra māyā́
05.040.06b | avó divó vártamānā avā́han
05.040.06c | gūḷháṁ sū́ryaṁ támasā́pavratena
05.040.06d | turī́yeṇa bráhmaṇāvindad átriḥ

05.040.07a | mā́ mā́m imáṁ ̀ táva sántam atra
05.040.07b | irasyā́ drugdhó bhiyásā ní gārīt
05.040.07c | tuvám mitró ̀ asi satyárādhās
05.040.07d | taú mehā́vataṁ váruṇaś ca rā́jā

05.040.08a | grā́vṇo brahmā́ yuyujānáḥ saparyán
05.040.08b | kīríṇā devā́n námasopaśíkṣan
05.040.08c | átriḥ sū́ryasya diví cákṣur ā́dhāt
05.040.08d | súvarbhānor ápa māyā́ aghukṣat

05.040.09a | yáṁ vaí sū́ryaṁ súvarbhānus
05.040.09b | támasā́vidhyad āsuráḥ
05.040.09c | átrayas tám ánv avindan
05.040.09d | nahí anyé áśaknuvan

05.041.01a | kó nú vām mitrāvaruṇāv r̥tāyán
05.041.01b | divó vā maháḥ pā́rthivasya vā dé
05.041.01c | r̥tásya vā sádasi trā́sīthāṁ no
05.041.01d | yajñāyaté vā paśuṣó ná vā́jān

05.041.02a | té no mitró váruṇo aryamā́yúr
05.041.02b | índra r̥bhukṣā́ marúto juṣanta
05.041.02c | námobhir vā yé dádhate suvr̥ktíṁ
05.041.02d | stómaṁ rudrā́ya mīḷhúṣe sajóṣāḥ

05.041.03a | ā́ vāṁ yáyiṣṭhā+ aśvinā huvádhyai
05.041.03b | vā́tasya pátman ráthiyasya puṣṭaú
05.041.03c | utá vā divó ásurāya mánma
05.041.03d | prá ándhāṁsīva yájyave bharadhvam

05.041.04a | prá sakṣáṇo diviyáḥ káṇvahotā
05.041.04b | tritó diváḥ sajóṣā vā́to agníḥ
05.041.04c | pūṣā́ bhágaḥ prabhr̥thé viśvábhojā
05.041.04d | ājíṁ ná jagmur āśúaśvatamāḥ

05.041.05a | prá vo rayíṁ yuktáaśvam bharadhvaṁ
05.041.05b | rāyá éṣe ávase dadhīta dhī́ḥ
05.041.05c | suśéva évair auśijásya hótā
05.041.05d | yé va évā ̀ marutas turā́ṇām

05.041.06a | prá vo vāyúṁ rathayújaṁ kr̥ṇudhvam
05.041.06b | prá deváṁ vípram panitā́ram arkaíḥ
05.041.06c | iṣudhyáva r̥tasā́paḥ púraṁdhīr
05.041.06d | vásvīr no átra pátnīr ā́ dhiyé dhuḥ

05.041.07a | úpa va éṣe vándiyebhiḥ śūṣaíḥ
05.041.07b | prá yahvī́ diváś citáyadbhir arkaíḥ
05.041.07c | uṣā́sānáktā vidúṣīva víśvam
05.041.07d | ā́ hā vahato mártiyāya yajñám

05.041.08a | abhí vo arce poṣiyā́vato nr̥ŕ̥n
05.041.08b | vā́stoṣ pátiṁ ̀ tváṣṭāraṁ rárāṇaḥ
05.041.08c | dhányā sajóṣā dhiṣáṇā námobhir
05.041.08d | vánaspátīm̐r óṣadhī rāyá éṣe

05.041.09a | tujé nas táne párvatāḥ santu
05.041.09b | sváetavo yé vásavo ná vīrā́ḥ
05.041.09c | panitá āptyó yajatáḥ sádā no
05.041.09d | várdhān naḥ śáṁsaṁ náriyo abhíṣṭau

05.041.10a | vŕ̥ṣṇo astoṣi bhūmiyásya gárbhaṁ
05.041.10b | tritó nápātam apáaṁ suvr̥ktí
05.041.10c | gr̥ṇīté agnír etárī ná śūṣaíḥ
05.041.10d | śocíṣkeśo ̀ ní riṇāti vánā

05.041.11a | kathā́ mahé rudríyāya bravāma
05.041.11b | kád raayé cikitúṣe bhágāya
05.041.11c | ā́pa óṣadhīr utá no avantu
05.041.11d | diyaúr vánā giráyo vr̥kṣákeśāḥ

05.041.12a | śr̥ṇótu na ūrjā́m pátir gíraḥ sá
05.041.12b | nábhas tárīyām̐ iṣiráḥ párijmā
05.041.12c | śr̥ṇvántu ā́paḥ púro ná śubhrā́ḥ
05.041.12d | pári srúco babr̥hāṇásya ádreḥ

05.041.13a | vidā́ cin nú mahānto yé va évā
05.041.13b | brávāma dasmā vā́riyaṁ dádhānāḥ
05.041.13c | váyaś caná subhúva ā́va yanti
05.041.13d | kṣubhā́ mártam ánuyataṁ vadhasnaíḥ

05.041.14a | ā́ daíviyāni pā́rthivāni jánma
05.041.14b | apáś ca áchā súmakhāya vocam
05.041.14c | várdhantāṁ dyā́vo gíraś candráagrā
05.041.14d | udā́ vardhantām abhíṣātā árṇāḥ

05.041.15a | padé-pade me jarimā́ ní dhāyi
05.041.15b | várūtrī vā śakrā́ yā́ pāyúbhiś ca
05.041.15c | síṣaktu mātā́ mahī́ rasā́ naḥ
05.041.15d | smát sūríbhir r̥juhásta rjuvániḥ

05.041.16a | kathā́ dāśema námasā sudā́nūn
05.041.16b | evayā́ ̀ marúto ácha~uktau
05.041.16c | práśravaso marúto ácha~uktau
05.041.16d | mā́ no áhir ̀ budhníyo riṣé dhād
05.041.16e | asmā́kam bhūd ̀ upamātivániḥ

05.041.17a | íti cin nú prajā́yai paśumátyai
05.041.17b | dévāso ̀ vánate mártiyo va
05.041.17c | ā́ devāso vanate mártiyo vaḥ
05.041.17d | átrā śivā́ṁ tanúvo dhāsím asyā́
05.041.17e | jarā́ṁ cin me nírr̥tir jagrasīta

05.041.18a | tā́ṁ vo devāḥ sumatím ūrjáyantīm
05.041.18b | íṣam aśyāma vasavaḥ śásā góḥ
05.041.18c | sā́ naḥ sudā́nur mr̥r̥ḷáyantī+ devī́
05.041.18d | práti drávantī suvitā́ya gamyāḥ

05.041.19a | abhí na íḷā yūthásya mātā́
05.041.19b | smán nadī́bhir urváśī vā gr̥ṇātu
05.041.19c | urváśī vā br̥haddivā́ gr̥ṇānā́
05.041.19d | abhiūrṇvānā́ prabhr̥thásya āyóḥ

05.041.20a | síṣaktu na ūrjavíyasya puṣṭéḥ

05.042.01a | prá śáṁtamā váruṇaṁ dī́dhitī gī́r
05.042.01b | mitrám bhágam áditiṁ nūnám aśyāḥ
05.042.01c | pŕ̥ṣadyoniḥ páñcahotā śr̥ṇotu
05.042.01d | átūrtapanthā ásuro mayobhúḥ

05.042.02a | práti me stómam áditir jagr̥bhyāt
05.042.02b | sūnúṁ ná mātā́ hŕ̥diyaṁ suśévam
05.042.02c | bráhma priyáṁ deváhitaṁ yád ásti
05.042.02d | ahám mitré váruṇe yán mayobhú

05.042.03a | úd īraya kavítamaṁ kavīnā́m
05.042.03b | unáttainam abhí mádhvā ghr̥téna
05.042.03c | sá no vásūni práyatā hitā́ni
05.042.03d | candrā́ṇi deváḥ savitā́ suvāti

05.042.04a | sám indra ṇo mánasā neṣi góbhiḥ
05.042.04b | sáṁ sūríbhir harivaḥ sáṁ suastí
05.042.04c | sám bráhmaṇā deváhitaṁ yád ásti
05.042.04d | sáṁ devā́nāṁ sumatī́@ yajñíyānām

05.042.05a | devó bhágaḥ savitā́ rāyó áṁśa
05.042.05b | índro vr̥trásya saṁjíto dhánānām
05.042.05c | r̥bhukṣā́ vā́ja utá vā púraṁdhir
05.042.05d | ávantu no amŕ̥tāsas turā́saḥ

05.042.06a | marútvato ápratītasya jiṣṇór
05.042.06b | ájūryataḥ prá bravāmā kr̥tā́ni
05.042.06c | ná te pū́rve maghavan nā́parāso
05.042.06d | ná vīríyaṁ nū́tanaḥ káś canā́pa

05.042.07a | úpa stuhi prathamáṁ ratnadhéyam
05.042.07b | bŕ̥haspátiṁ sanitā́raṁ dhánānām
05.042.07c | yáḥ śáṁsate stuvaté śámbhaviṣṭhaḥ
05.042.07d | purūvásur āgámaj jóhuvānam

05.042.08a | távotíbhiḥ sácamānā áriṣṭā
05.042.08b | bŕ̥haspate maghávānaḥ suvī́rāḥ
05.042.08c | yé aśvadā́ utá vā sánti godā́
05.042.08d | yé vastradā́ḥ subhágās téṣu rā́yaḥ

05.042.09a | visarmā́ṇaṁ kr̥ṇuhi vittám eṣāṁ
05.042.09b | yé bhuñjáte ápr̥ṇanto na ukthaíḥ
05.042.09c | ápavratān prasavé vāvr̥dhānā́n
05.042.09d | brahmadvíṣaḥ sū́riyād yāvayasva

05.042.10a | yá óhate rakṣáso devávītāv
05.042.10b | acakrébhis tám maruto ní yāta
05.042.10c | yó vaḥ śámīṁ śaśamānásya níndāt
05.042.10d | tuchyā́n kā́mān karate siṣvidānáḥ

05.042.11a | tám u ṣṭuhi yáḥ suiṣúḥ sudhánvā
05.042.11b | yó víśvasya kṣáyati bheṣajásya
05.042.11c | yákṣvā mahé saumanasā́ya rudráṁ
05.042.11d | námobhir devám ásuraṁ duvasya

05.042.12a | dámūnaso apáso yé suhástā
05.042.12b | vŕ̥ṣṇaḥ pátnīr nadíyo vibhvataṣṭā́ḥ
05.042.12c | sárasvatī br̥haddivótá rākā́
05.042.12d | daśasyántīr varivasyantu śubhrā́ḥ

05.042.13a | prá sū́ mahé suśaraṇā́ya medhā́ṁ
05.042.13b | gíram bhare návyasīṁ jā́yamānām
05.042.13c | yá āhanā́ duhitúr vakṣáṇāsu
05.042.13d | rūpā́ minānó ákr̥ṇod idáṁ naḥ

05.042.14a | prá suṣṭutí stanáyantaṁ ruvántam
05.042.14b | iḷás pátiṁ jaritar nūnám aśyāḥ
05.042.14c | yó abdimā́m̐ udanimā́m̐ íyarti
05.042.14d | prá vidyútā ródasī ukṣámāṇaḥ

05.042.15a | eṣá stómo mā́rutaṁ śárdho áchā
05.042.15b | rudrásya sūnū́m̐r yuvanyū́m̐r úd aśyāḥ
05.042.15c | kā́mo rāyé havate mā suastí
05.042.15d | úpa stuhi pŕ̥ṣadaśvām̐ ayā́saḥ

05.042.16a | praíṣá stómaḥ pr̥thivī́m antárikṣaṁ
05.042.16b | vánaspátīm̐r óṣadhī rāyé aśyāḥ
05.042.16c | devó-devaḥ suhávo bhūtu máhyam
05.042.16d | mā́ no mātā́ pr̥thivī́ durmataú dhāt

05.042.17a | uraú devā anibādhé siyāma

05.042.18a | sám aśvínor ávasā nū́tanena
05.042.18b | mayobhúvā supráṇītī gamema
05.042.18c | ā́ no rayíṁ vahatam ótá vīrā́n
05.042.18d | ā́ víśvāni amr̥tā saúbhagāni

05.043.01a | ā́ dhenávaḥ páyasā tū́rṇiarthā
05.043.01b | ámardhantīr úpa no yantu mádhvā
05.043.01c | mahó rāyé br̥hatī́ḥ saptá vípro
05.043.01d | mayobhúvo jaritā́ johavīti

05.043.02a | ā́ suṣṭutī́ námasā vartayádhyai
05.043.02b | dyā́vā vā́jāya pr̥thivī́ ámr̥dhre
05.043.02c | pitā́ mātā́ mádhuvacāḥ suhástā
05.043.02d | bháre-bhare no yaśásāv aviṣṭām

05.043.03a | ádhvaryavaś cakr̥vā́ṁso mádhūni
05.043.03b | prá vāyáve bharata cā́ru śukrám
05.043.03c | hóteva naḥ prathamáḥ pāhi asyá
05.043.03d | déva mádhvo rarimā́ te mádāya

05.043.04a | dáśa kṣípo yuñjate bāhū́ ádriṁ
05.043.04b | sómasya yā́ śamitā́rā suhástā
05.043.04c | mádhvo rásaṁ sugábhastir giriṣṭhā́ṁ
05.043.04d | cániścadad duduhe śukrám aṁśúḥ

05.043.05a | ásāvi te jujuṣāṇā́ya sómaḥ
05.043.05b | krátve dákṣāya br̥haté mádāya
05.043.05c | hárī ráthe sudhúrā yóge arvā́g
05.043.05d | índra priyā́ kr̥ṇuhi hūyámānaḥ

05.043.06a | ā́ no mahī́m arámatiṁ sajóṣā
05.043.06b | gnáaṁ devī́ṁ námasā rātáhavyām
05.043.06c | mádhor mádāya br̥hatī́m r̥tajñā́m
05.043.06d | ā́gne vaha pathíbhir devayā́naiḥ

05.043.07a | añjánti yám pratháyanto ná víprā
05.043.07b | vapā́vantaṁ ná agnínā tápantaḥ
05.043.07c | pitúr ná putrá upási práyiṣṭha+
05.043.07d | ā́ gharmó agním r̥táyann asādi

05.043.08a | áchā mahī́ br̥hatī́ śáṁtamā gī́r
05.043.08b | dūtó ná gantu aśvínā huvádhyai
05.043.08c | mayobhúvā saráthā́ yātam arvā́g
05.043.08d | gantáṁ nidhíṁ dhúram āṇír ná nā́bhim

05.043.09a | prá távyaso náma~uktiṁ turásya
05.043.09b | ahám pūṣṇá utá vāyór adikṣi
05.043.09c | yā́ rā́dhasā coditā́rā matīnā́ṁ
05.043.09d | yā́ vā́jasya draviṇodā́ utá tmán

05.043.10a | ā́ nā́mabhir marúto vakṣi víśvān
05.043.10b | ā́ rūpébhir jātavedo huvānáḥ
05.043.10c | yajñáṁ gíro jaritúḥ suṣṭutíṁ ca
05.043.10d | víśve ganta maruto víśva ūtī́

05.043.11a | ā́ no divó br̥hatáḥ párvatād ā́
05.043.11b | sárasvatī yajatā́ gantu yajñám
05.043.11c | hávaṁ devī́ jujuṣāṇā́ ghr̥tā́cī
05.043.11d | śagmā́ṁ no vā́cam uśatī́ śr̥ṇotu

05.043.12a | ā́ vedhásaṁ nī́lapŕ̥ṣṭham br̥hántam
05.043.12b | bŕ̥haspátiṁ sádane sādayadhvam
05.043.12c | sādádyoniṁ dáma ā́ dīdivā́ṁsaṁ
05.043.12d | híraṇyavarṇam aruṣáṁ sapema

05.043.13a | ā́ dharṇasír br̥háddivo rárāṇo
05.043.13b | víśvebhir gantu ómabhir huvānáḥ
05.043.13c | gnáa vásāna óṣadhīr ámr̥dhras
05.043.13d | tridhā́tuśr̥ṅgo vr̥ṣabhó vayodhā́ḥ

05.043.14a | mātúṣ padé paramé śukrá āyór
05.043.14b | vipanyávo ̀ rāspirā́so agman
05.043.14c | suśéviyaṁ námasā rātáhavyāḥ
05.043.14d | śíśum mr̥janti āyávo ná vāsé

05.043.15a | br̥hád váyo br̥haté túbhyam agne
05.043.15b | dhiyājúro mithunā́saḥ sacanta
05.043.15c | devó-devaḥ suhávo bhūtu máhyam
05.043.15d | mā́ no mātā́ pr̥thivī́ durmataú dhāt

05.043.16a | uraú devā anibādhé siyāma

05.043.17a | sám aśvínor ávasā nū́tanena
05.043.17b | mayobhúvā supráṇītī gamema
05.043.17c | ā́ no rayíṁ vahatam ótá vīrā́n
05.043.17d | ā́ víśvāni amr̥tā saúbhagāni

05.044.01a | tám pratnáthā pūrváthā viśváthemáthā
05.044.01b | jyeṣṭhátātim barhiṣádaṁ suvarvídam
05.044.01c | pratīcīnáṁ vr̥jánaṁ dohase girā́
05.044.01d | āśúṁ jáyantam ánu yā́su várdhase

05.044.02a | śriyé sudŕ̥śīr úparasya yā́ḥ súvar
05.044.02b | virócamānaḥ kakúbhām acodáte
05.044.02c | sugopā́ asi ná dábhāya sukrato
05.044.02d | paró māyā́bhir r̥tá āsa nā́ma te

05.044.03a | átyaṁ havíḥ sacate sác ca dhā́tu ca
05.044.03b | áriṣṭagātuḥ sá hótā sahobháriḥ
05.044.03c | prasársrāṇo ánu barhír vŕ̥ṣā śíśur
05.044.03d | mádhye yúvā ajáro visrúhā hitáḥ

05.044.04a | prá va eté suyújo yā́man iṣṭáye
05.044.04b | nī́cīr amúṣmai yamíya r̥tāvŕ̥dhaḥ
05.044.04c | suyántubhiḥ sarvaśāsaír abhī́śubhiḥ
05.044.04d | krívir nā́māni pravaṇé muṣāyati

05.044.05a | saṁjárbhurāṇas tárubhiḥ sutegŕ̥bhaṁ
05.044.05b | vayākínaṁ cittágarbhāsu susváruḥ
05.044.05c | dhāravākéṣu r̥jugātha śobhase
05.044.05d | várdhasva pátnīr abhí jīvó adhvaré

05.044.06a | yādŕ̥g evá dádr̥śe tādŕ̥g ucyate
05.044.06b | sáṁ chāyáyā dadhire sidhráyāpsu ā́
05.044.06c | mahī́m asmábhyam uruṣā́m urú jráyo
05.044.06d | br̥hát suvī́ram ánapacyutaṁ sáhaḥ

05.044.07a | véti ágrur jánivān vā́ áti spŕ̥dhaḥ
05.044.07b | samaryatā́ mánasā sū́riyaḥ kavíḥ
05.044.07c | ghraṁsáṁ rákṣantam pári viśváto gáyam
05.044.07d | asmā́kaṁ śárma vanavat suā́vasuḥ

05.044.08a | jyā́yāṁsam asyá yatúnasya ketúna
05.044.08b | r̥ṣisvaráṁ carati yā́su nā́ma te
05.044.08c | yādŕ̥śmin dhā́yi tám apasyáyā vidad
05.044.08d | yá u svayáṁ váhate só áraṁ karat

05.044.09a | samudrám āsām áva tasthe agrimā́
05.044.09b | ná riṣyati sávanaṁ yásmin ā́yatā
05.044.09c | átrā ná hā́rdi kravaṇásya rejate
05.044.09d | yátrā matír vidyáte pūtabándhanī

05.044.10a | sá hí kṣatrásya manasásya cíttibhir
05.044.10b | evāvadásya yajatásya sádhreḥ
05.044.10c | avatsārásya spr̥ṇavāma ráṇvabhiḥ
05.044.10d | śáviṣṭhaṁ vā́jaṁ vidúṣā cid árdhiyam

05.044.11a | śyená āsām áditiḥ kakṣíyo mádo
05.044.11b | viśvávārasya yajatásya māyínaḥ
05.044.11c | sám anyám-anyam arthayanti étave
05.044.11d | vidúr viṣā́ṇam paripā́nam ánti té

05.044.12a | sadāpr̥ṇó yajató ví dvíṣo vadhīd
05.044.12b | bāhuvr̥ktáḥ śrutavít táryo vaḥ sácā
05.044.12c | ubhā́ sá várā práti eti bhā́ti ca
05.044.12d | yád īṁ gaṇám bhájate suprayā́vabhiḥ

05.044.13a | sutambharó yájamānasya sátpatir
05.044.13b | víśvāsām ū́dhaḥ sá dhiyā́m udáñcanaḥ
05.044.13c | bhárad dhenū́ rásavac chiśriye páyo
05.044.13d | anubruvāṇó ádhi eti ná svapán

05.044.14a | yó jāgā́ra tám ŕ̥caḥ kāmayante
05.044.14b | yó jāgā́ra tám u sā́māni yanti
05.044.14c | yó jāgā́ra tám ayáṁ sóma āha
05.044.14d | távāhám asmi sakhiyé níokāḥ

05.044.15a | agnír jāgāra tám ŕ̥caḥ kāmayante
05.044.15b | agnír jāgāra tám u sā́māni yanti
05.044.15c | agnír jāgāra tám ayáṁ sóma āha
05.044.15d | távāhám asmi sakhiyé níokāḥ

05.045.01a | vidā́ divó viṣiyánn ádrim ukthaír
05.045.01b | āyatiyā́ uṣáso arcíno guḥ
05.045.01c | ápāvr̥ta vrajínīr út súvar gād
05.045.01d | ví dúro ̀ mā́nuṣīr devá āvaḥ

05.045.02a | ví sū́riyo amátiṁ ná śríyaṁ sād
05.045.02b | ā́ ūrvā́d gávām mātā́ jānatī́ gāt
05.045.02c | dhánvarṇaso nadíyaḥ khā́doarṇāḥ
05.045.02d | sthū́ṇā iva súmitā dr̥ṁhata dyaúḥ

05.045.03a | asmā́ ukthā́ya párvatasya gárbho
05.045.03b | mahī́naaṁ janúṣe pūrviyā́ya
05.045.03c | ví párvato jíhīta sā́dhata dyaúr
05.045.03d | āvívāsanto dasayanta bhū́ma

05.045.04a | sūktébhir vo vácobhir devájuṣṭair
05.045.04b | índrā nú agnī́ ávase huvádhyai
05.045.04c | ukthébhir hí ṣmā kaváyaḥ suyajñā́
05.045.04d | āvívāsanto marúto yájanti

05.045.05a | éto nú adyá sudhíyo bhávāma
05.045.05b | prá duchúnā minavāmā várīyaḥ
05.045.05c | āré dvéṣāṁsi sanutár dadhāma
05.045.05d | áyāma prā́ñco yájamānam ácha

05.045.06a | étā dhíyaṁ kr̥ṇávāmā sakhāyo
05.045.06b | ápa yā́ mātā́m̐ r̥ṇutá vrajáṁ góḥ
05.045.06c | yáyā mánur viśiśipráṁ jigā́ya
05.045.06d | yáyā vaṇíg vaṅkúr ā́pā púrīṣam

05.045.07a | ánūnod átra hástayato ádrir
05.045.07b | ā́rcan yéna dáśa māsó návagvāḥ
05.045.07c | r̥táṁ yatī́ sarámā gā́ avindad
05.045.07d | víśvāni satyā́ áṅgirāś cakāra

05.045.08a | víśve asyā́ viúṣi mā́hināyāḥ
05.045.08b | sáṁ yád góbhir áṅgiraso návanta
05.045.08c | útsa āsaam paramé sadhástha
05.045.08d | r̥tásya pathā́ sarámā vidad gā́ḥ

05.045.09a | ā́ sū́riyo yaatu saptáaśvaḥ
05.045.09b | kṣétraṁ yád asyorviyā́ dīrghayāthé
05.045.09c | raghúḥ śyenáḥ patayad ándho áchā
05.045.09d | yúvā kavír dīdayad góṣu gáchan

05.045.10a | ā́ sū́riyo aruhac chukrám árṇo
05.045.10b | áyukta yád dharíto vītápr̥ṣṭhāḥ
05.045.10c | udnā́ ná nā́vam anayanta dhī́rā
05.045.10d | āśr̥ṇvatī́r ā́po arvā́g atiṣṭhan

05.045.11a | dhíyaṁ vo apsú dadhiṣe suvarṣā́ṁ
05.045.11b | yáyā́taran dáśa māsó návagvāḥ
05.045.11c | ayā́ dhiyā́ siyāma devágopā
05.045.11d | ayā́ dhiyā́ tuturyāmā́ti áṁhaḥ

05.046.01a | háyo ná vidvā́m̐ ayuji svayáṁ dhurí
05.046.01b | tā́ṁ vahāmi pratáraṇīm avasyúvam
05.046.01c | nā́syā vaśmi vimúcaṁ nā́vŕ̥tam púnar
05.046.01d | vidvā́n patháḥ puraetá rjú neṣati

05.046.02a | ágna índra váruṇa mítra dévāḥ
05.046.02b | śárdhaḥ prá yanta mā́rutotá viṣṇo
05.046.02c | ubhā́ nā́satyā rudaró+ ádha gnā́ḥ
05.046.02d | pūṣā́ bhágaḥ sárasvatī juṣanta

05.046.03a | indrāgnī́ mitrā́váruṇā́ditiṁ súvaḥ
05.046.03b | pr̥thivī́ṁ dyā́m marútaḥ párvatām̐ apáḥ
05.046.03c | huvé víṣṇum pūṣáṇam bráhmaṇas pátim
05.046.03d | bhágaṁ nú śáṁsaṁ savitā́ram ūtáye

05.046.04a | utá no víṣṇur utá vā́to asrídho
05.046.04b | draviṇodā́ utá sómo máyas karat
05.046.04c | uta rbháva utá rāyé no aśvínā
05.046.04d | utá tváṣṭā utá víbhvā́nu maṁsate

05.046.05a | utá tyán no mā́rutaṁ śárdha ā́ gamad
05.046.05b | divikṣayáṁ yajatám barhír āsáde
05.046.05c | bŕ̥haspátiḥ śárma pūṣótá no yamad
05.046.05d | varūthíyaṁ váruṇo mitró aryamā́

05.046.06a | utá tyé naḥ párvatāsaḥ suśastáyaḥ
05.046.06b | sudītáyo nadíyas trā́maṇe bhuvan
05.046.06c | bhágo vibhaktā́ śávasā́vasā́ gamad
05.046.06d | uruvyácā áditiḥ śrotu me hávam

05.046.07a | devā́nām pátnīr uśatī́r avantu naḥ
05.046.07b | prā́vantu nas tujáye vā́jasātaye
05.046.07c | yā́ḥ pā́rthivāso yā́ apā́m ápi vraté
05.046.07d | tā́ no devīḥ suhavāḥ śárma yachata

05.046.08a | utá gnáa viyantu devápatnīr
05.046.08b | indrāṇī́ ̀ agnā́yī aśvínī rā́ṭ
05.046.08c | ā́ ródasī varuṇānī́ śr̥ṇotu
05.046.08d | viántu devī́r yá r̥túr jánīnām

05.047.01a | prayuñjatī́ divá eti bruvāṇā́
05.047.01b | mahī́ mātā́ duhitúr bodháyantī
05.047.01c | āvívāsantī yuvatír manīṣā́
05.047.01d | pitŕ̥bhya ā́ sádane jóhuvānā

05.047.02a | ajirā́sas tádapa ī́yamānā
05.047.02b | ātasthivā́ṁso amŕ̥tasya nā́bhim
05.047.02c | anantā́sa urávo viśvátaḥ sīm
05.047.02d | pári dyā́vāpr̥thivī́ yanti pánthāḥ

05.047.03a | ukṣā́ samudró aruṣáḥ suparṇáḥ
05.047.03b | pū́rvasya yónim pitúr ā́ viveśa
05.047.03c | mádhye divó níhitaḥ pŕ̥śnir áśmā
05.047.03d | ví cakrame rájasas pāti ántau

05.047.04a | catvā́ra īm bibhrati kṣemayánto
05.047.04b | dáśa gárbhaṁ caráse dhāpayante
05.047.04c | tridhā́tavaḥ paramā́ asya gā́vo
05.047.04d | diváś caranti pári sadyó ántān

05.047.05a | idáṁ vápur nivácanaṁ janāsaś
05.047.05b | cáranti yán nadíyas tasthúr ā́paḥ
05.047.05c | duvé yád īm bibhr̥tó mātúr anyé
05.047.05d | ihéha jāté yamíyā sábandhū

05.047.06a | ví tanvate dhíyo asmā ápāṁsi
05.047.06b | vástrā putrā́ya mātáro vayanti
05.047.06c | upaprakṣé vŕ̥ṣaṇo módamānā
05.047.06d | divás pathā́ vadhúvo yanti ácha

05.047.07a | tád astu mitrāvaruṇā tád agne
05.047.07b | śáṁ yór asmábhyam idám astu śastám
05.047.07c | aśīmáhi gādhám utá pratiṣṭhā́ṁ
05.047.07d | námo divé br̥haté sā́danāya

05.048.01a | kád u priyā́ya dhā́mane manāmahe
05.048.01b | svákṣatrāya sváyaśase mahé vayám
05.048.01c | āmeniyásya rájaso yád abhrá ā́m̐
05.048.01d | apó vr̥ṇānā́ vitanóti māyínī

05.048.02a | tā́ atnata vayúnaṁ vīrávakṣaṇaṁ
05.048.02b | samāniyā́ vr̥táyā víśvam ā́ rájaḥ
05.048.02c | ápo ápācīr áparā ápejate
05.048.02d | prá pū́rvābhis tirate devayúr jánaḥ

05.048.03a | ā́ grā́vabhir ahaníyebhir aktúbhir
05.048.03b | váriṣṭhaṁ vájram ā́ jigharti māyíni
05.048.03c | śatáṁ vā yásya pracáran suvé dáme
05.048.03d | saṁvartáyanto ví ca vartayann áhā

05.048.04a | tā́m asya rītím paraśór iva práti
05.048.04b | ánīkam akhyam bhujé asya várpasaḥ
05.048.04c | sácā yádi pitumántam iva kṣáyaṁ
05.048.04d | rátnaṁ dádhāti bhárahūtaye viśé

05.048.05a | sá jihváyā cáturanīka r̥ñjate
05.048.05b | cā́ru vásāno váruṇo yátann arím
05.048.05c | ná tásya vidma puruṣatvátā vayáṁ
05.048.05d | yáto bhágaḥ savitā́ dā́ti vā́riyam

05.049.01a | deváṁ vo adyá savitā́ram éṣe
05.049.01b | bhágaṁ ca rátnaṁ vibhájantam āyóḥ
05.049.01c | ā́ vāṁ narā purubhujā vavr̥tyāṁ
05.049.01d | divé-dive cid aśvinā sakhīyán

05.049.02a | práti prayā́ṇam ásurasya vidvā́n
05.049.02b | sūktaír deváṁ savitā́raṁ duvasya
05.049.02c | úpa bruvīta námasā vijānáñ
05.049.02d | jyéṣṭhaṁ ca rátnaṁ vibhájantam āyóḥ

05.049.03a | adatrayā́ dayate vā́riyāṇi
05.049.03b | pūṣā́ bhágo áditir vásta usráḥ
05.049.03c | índro víṣṇur váruṇo mitró agnír
05.049.03d | áhāni bhadrā́ janayanta dasmā́ḥ

05.049.04a | tán no anarvā́ savitā́ várūthaṁ
05.049.04b | tát síndhava iṣáyanto ánu gman
05.049.04c | úpa yád vóce adhvarásya hótā
05.049.04d | rāyáḥ syāma pátayo vā́jaratnāḥ

05.049.05a | prá yé vásubhya ī́vad ā́ námo dúr
05.049.05b | yé mitré váruṇe suuktávācaḥ
05.049.05c | ávaitu ábhvaṁ kr̥ṇutā́ várīyo
05.049.05d | diváspr̥thivyór ávasā madema

05.050.01a | víśvo devásya nayitúr+
05.050.01b | márto vurīta sakhiyám
05.050.01c | víśvo rāyá iṣudhyati
05.050.01d | dyumnáṁ vr̥ṇīta puṣyáse

05.050.02a | té te deva nayitar+
05.050.02b | yé ca imā́m̐ anuśáse
05.050.02c | té rāyā́ té hí āpŕ̥ce
05.050.02d | sácemahi sacathíyaiḥ

05.050.03a | áto na ā́ nr̥ŕ̥n átithīn
05.050.03b | átaḥ pátnīr daśasyata
05.050.03c | āré víśvam patheṣṭháaṁ
05.050.03d | dviṣó yuyotu yū́yuviḥ

05.050.04a | yátra váhnir abhíhito
05.050.04b | dudrávad dróṇiyaḥ paśúḥ
05.050.04c | nr̥máṇā vīrápastiyo
05.050.04d | árṇā dhī́reva sánitā

05.050.05a | eṣá te deva nayitā+
05.050.05b | ráthaspátiḥ śáṁ rayíḥ
05.050.05c | śáṁ rāyé śáṁ suastáya
05.050.05d | iṣastúto manāmahe
05.050.05e | devastúto manāmahe

05.051.01a | ágne sutásya pītáye
05.051.01b | víśvair ū́mebhir ā́ gahi
05.051.01c | devébhir havyádātaye

05.051.02a | ŕ̥tadhītaya ā́ gata
05.051.02b | sátyadharmāṇo adhvarám
05.051.02c | agnéḥ pibata jihváyā

05.051.03a | víprebhir vipra santiya
05.051.03b | prātaryā́vabhir ā́ gahi
05.051.03c | devébhiḥ sómapītaye

05.051.04a | ayáṁ sómaś camū́ sutó
05.051.04b | ámatre pári ṣicyate
05.051.04c | priyá índrāya vāyáve

05.051.05a | vā́yav ā́ yāhi vītáye
05.051.05b | juṣāṇó havyádātaye
05.051.05c | píbā sutásya ándhaso abhí práyaḥ

05.051.06a | índraś ca vāyav eṣaaṁ
05.051.06b | sutā́nām pītím arhathaḥ
05.051.06c | tā́ñ juṣethām arepásāv abhí práyaḥ

05.051.07a | sutā́ índrāya vāyáve
05.051.07b | sómāso dádhiāśiraḥ
05.051.07c | nimnáṁ ná yanti síndhavo abhí práyaḥ

05.051.08a | sajū́r víśvebhir devébhir
05.051.08b | aśvíbhyām uṣásā sajū́ḥ
05.051.08c | ā́ yāhi agne atrivát suté raṇa

05.051.09a | sajū́r mitrā́váruṇābhyāṁ
05.051.09b | sajū́ḥ sómena víṣṇunā
05.051.09c | ā́ yāhi agne atrivát suté raṇa

05.051.10a | sajū́r ādityaír vásubhiḥ
05.051.10b | sajū́r índreṇa vāyúnā
05.051.10c | ā́ yāhi agne atrivát suté raṇa

05.051.11a | suastí no mimītām aśvínā bhágaḥ
05.051.11b | suastí devī́ áditir anarváṇaḥ
05.051.11c | suastí pūṣā́ ásuro dadhātu naḥ
05.051.11d | suastí dyā́vāpr̥thivī́ sucetúnā

05.051.12a | suastáye vāyúm úpa bravāmahai
05.051.12b | sómaṁ suastí bhúvanasya yás pátiḥ
05.051.12c | bŕ̥haspátiṁ sárvagaṇaṁ suastáye
05.051.12d | suastáya ādityā́so bhavantu naḥ

05.051.13a | víśve devā́ no adyā́ suastáye
05.051.13b | vaiśvānaró vásur agníḥ suastáye
05.051.13c | devā́ avantu r̥bhávaḥ suastáye
05.051.13d | suastí no rudaráḥ+ pātu áṁhasaḥ

05.051.14a | suastí mitrāvaruṇā
05.051.14b | suastí pathye revati
05.051.14c | svastí na índraś cāgníś ca
05.051.14d | svastí no adite kr̥dhi

05.051.15a | svastí pánthām ánu carema
05.051.15b | sūryācandramásāv iva
05.051.15c | púnar dádatā ághnatā
05.051.15d | jānatā́ sáṁ gamemahi

05.052.01a | prá śyāvaaśva dhr̥ṣṇuyā́
05.052.01b | árcā marúdbhir ŕ̥kvabhiḥ
05.052.01c | yé adroghám anuṣvadháṁ
05.052.01d | śrávo mádanti yajñíyāḥ

05.052.02a | té hí sthirásya śávasaḥ
05.052.02b | sákhāyaḥ sánti dhr̥ṣṇuyā́
05.052.02c | té yā́mann ā́ dhr̥ṣadvínas
05.052.02d | tmánā paanti śáśvataḥ

05.052.03a | té syandrā́so ná ukṣáṇo
05.052.03b | áti ṣkandanti śárvarīḥ
05.052.03c | marútām ádhā máho
05.052.03d | diví kṣamā́ ca manmahe

05.052.04a | marútsu vo dadhīmahi
05.052.04b | stómaṁ yajñáṁ ca dhr̥ṣṇuyā́
05.052.04c | víśve yé mā́nuṣā yugā́
05.052.04d | páanti mártiyaṁ riṣáḥ

05.052.05a | árhanto yé sudā́navo
05.052.05b | náro ásāmiśavasaḥ
05.052.05c | prá yajñáṁ yajñíyebhiyo
05.052.05d | divó arcā marúdbhiyaḥ

05.052.06a | ā́ rukmaír ā́ yudhā́ nára
05.052.06b | r̥ṣvā́ r̥ṣṭī́r asr̥kṣata
05.052.06c | ánv enām̐ áha vidyúto
05.052.06d | *marúto jájhjhatīr iva
05.052.06e | bhānúr arta tmánā diváḥ

05.052.07a | yé vāvr̥dhánta pā́rthivā
05.052.07b | yá urā́v antárikṣa ā́
05.052.07c | vr̥jáne vā nadī́naaṁ
05.052.07d | sadhásthe vā mahó diváḥ

05.052.08a | śárdho mā́rutam úc chaṁsa
05.052.08b | satyáśavasam ŕ̥bhvasam
05.052.08c | utá sma té śubhé náraḥ
05.052.08d | prá syandrā́ yujata tmánā

05.052.09a | utá sma té páruṣṇiyām
05.052.09b | ū́rṇā vasata śundhyávaḥ
05.052.09c | utá pavyā́ ráthānaam
05.052.09d | ádrim bhindanti ójasā

05.052.10a | ā́pathayo vípathayo
05.052.10b | ántaspathā ánupathāḥ
05.052.10c | etébhir máhya@ nā́mabhir
05.052.10d | yajñáṁ viṣṭārá ohate

05.052.11a | ádhā náro ní ohate
05.052.11b | ádhā niyúta ohate
05.052.11c | ádhā pā́rāvatā íti
05.052.11d | citrā́ rūpā́ṇi dárśiyā

05.052.12a | chandastúbhaḥ kubhanyáva
05.052.12b | útsam ā́ kīríṇo nr̥tuḥ
05.052.12c | té me ké cin ná tāyáva
05.052.12d | ū́mā āsan dr̥śí tviṣé

05.052.13a | yá r̥ṣvā́ r̥ṣṭívidyutaḥ
05.052.13b | kaváyaḥ sánti vedhásaḥ
05.052.13c | tám r̥ṣe mā́rutaṁ gaṇáṁ
05.052.13d | namasyā́ ramáyā girā́

05.052.14a | ácha rṣe mā́rutaṁ gaṇáṁ
05.052.14b | dānā́ mitráṁ ná yoṣáṇā
05.052.14c | divó vā dhr̥ṣṇava ójasā
05.052.14d | stutā́ dhībhír iṣaṇyata

05.052.15a | nū́ manvāná eṣaaṁ
05.052.15b | devā́m̐ áchā ná vakṣáṇā
05.052.15c | dānā́ saceta sūríbhir
05.052.15d | yā́maśrutebhir añjíbhiḥ

05.052.16a | prá yé me bandhueṣé
05.052.16b | gáaṁ vócanta sūráyaḥ
05.052.16c | pŕ̥śniṁ vocanta mātáram
05.052.16d | ádhā pitáram iṣmíṇaṁ
05.052.16e | rudráṁ vocanta śíkvasaḥ

05.052.17a | saptá me saptá śākína
05.052.17b | ékam-ekā śatā́ daduḥ
05.052.17c | yamúnāyām ádhi śrutám
05.052.17d | úd rā́dho gáviyam mr̥je
05.052.17e | ní rā́dho áśviyam mr̥je

05.053.01a | kó veda jā́nam eṣaaṁ
05.053.01b | kó vā purā́ sumnéṣu āsa marútām
05.053.01c | yád yuyujré kilāsíyaḥ

05.053.02a | aítā́n rátheṣu tasthúṣaḥ
05.053.02b | káḥ śuśrāva kathā́ yayuḥ
05.053.02c | kásmai sasruḥ sudā́se ánu āpáya
05.053.02d | íḷābhir vr̥ṣṭáyaḥ sahá

05.053.03a | té ma āhur yá āyayúr
05.053.03b | úpa dyúbhir víbhir máde
05.053.03c | náro máryā arepása
05.053.03d | imā́n páśyann íti ṣṭuhi

05.053.04a | yé añjíṣu yé vā́śīṣu svábhānavaḥ
05.053.04b | srakṣú rukméṣu khādíṣu
05.053.04c | śrāyā́ rátheṣu dhánvasu

05.053.05a | yuṣmā́kaṁ smā ráthām̐ ánu
05.053.05b | mudé dadhe maruto jīradānavaḥ
05.053.05c | vr̥ṣṭī́ dyā́vo yatī́r iva

05.053.06a | ā́ yáṁ náraḥ sudā́navo dadāśúṣe
05.053.06b | diváḥ kóśam ácucyavuḥ
05.053.06c | ví parjányaṁ sr̥janti ródasī ánu
05.053.06d | dhánvanā yanti vr̥ṣṭáyaḥ

05.053.07a | tatr̥dānā́ḥ síndhavaḥ kṣódasā rájaḥ
05.053.07b | prá sasrur dhenávo yathā
05.053.07c | syannā́ áśvā ivā́dhvano vimócane
05.053.07d | ví yád vártanta eníyaḥ

05.053.08a | ā́ yāta maruto divá
05.053.08b | ā́ntárikṣād amā́d utá
05.053.08c | mā́va sthāta parāvátaḥ

05.053.09a | mā́ vo rasā́ ánitabhā kúbhā krúmur
05.053.09b | mā́ vaḥ síndhur ní rīramat
05.053.09c | mā́ vaḥ pári ṣṭhāt saráyuḥ purīṣíṇī
05.053.09d | asmé ī́t sumnám astu vaḥ

05.053.10a | táṁ vaḥ śárdhaṁ ráthānaaṁ
05.053.10b | tveṣáṁ gaṇám mā́rutaṁ návyasīnaam
05.053.10c | ánu prá yanti vr̥ṣṭáyaḥ

05.053.11a | śárdhaṁ-śardhaṁ va eṣaaṁ
05.053.11b | vrā́taṁ-vrātaṁ gaṇáṁ-gaṇaṁ suśastíbhiḥ
05.053.11c | ánu krāmema dhītíbhiḥ

05.053.12a | kásmā adyá sújātāya
05.053.12b | rātáhavyāya prá yayuḥ
05.053.12c | enā́ yā́mena marútaḥ

05.053.13a | yéna tokā́ya tánayāya dhāníyam
05.053.13b | bī́jaṁ váhadhve ákṣitam
05.053.13c | asmábhyaṁ tád dhattana yád va ī́mahe
05.053.13d | rā́dho viśvā́yu saúbhagam

05.053.14a | átīyāma nidás tiráḥ suastíbhir
05.053.14b | hitvā́ avadyám árātīḥ
05.053.14c | vr̥ṣṭuvī́ śáṁ yór ā́pa usrí bheṣajáṁ
05.053.14d | siyā́ma marutaḥ sahá

05.053.15a | sudeváḥ samahāsati
05.053.15b | suvī́ro naro marutaḥ sá mártiyaḥ
05.053.15c | yáṁ trā́yadhve siyā́ma té

05.053.16a | stuhí bhojā́n stuvató asya yā́mani
05.053.16b | ráṇan gā́vo ná yávase
05.053.16c | yatáḥ pū́rvām̐ iva sákhīm̐r ánu hvaya
05.053.16d | girā́ gr̥ṇīhi kāmínaḥ

05.054.01a | prá śárdhāya mā́rutāya svábhānava
05.054.01b | imā́ṁ vā́cam anajā parvatacyúte
05.054.01c | gharmastúbhe divá ā́ pr̥ṣṭhayájvane
05.054.01d | dyumnáśravase máhi nr̥mṇám arcata

05.054.02a | prá vo marutas taviṣā́ udanyávo
05.054.02b | vayovŕ̥dho aśvayújaḥ párijrayaḥ
05.054.02c | sáṁ vidyútā dádhati vā́śati tritáḥ
05.054.02d | sváranti ā́po avánā párijrayaḥ

05.054.03a | vidyúnmahaso náro áśmadidyavo
05.054.03b | vā́tatviṣo marútaḥ parvatacyútaḥ
05.054.03c | abdayā́ cin múhur ā́ hrādunīvŕ̥taḥ
05.054.03d | stanáyadamā rabhasā́ údojasaḥ

05.054.04a | ví aktū́n rudrā ví áhāni śikvaso
05.054.04b | ví antárikṣaṁ ví rájāṁsi dhūtayaḥ
05.054.04c | ví yád ájrām̐ ájatha nā́va īṁ yathā
05.054.04d | ví durgā́ṇi maruto nā́ha riṣyatha

05.054.05a | tád vīríyaṁ vo maruto mahitvanáṁ
05.054.05b | dīrgháṁ tatāna sū́riyo ná yójanam
05.054.05c | étā ná yā́me ágr̥bhītaśociṣo
05.054.05d | ánaśvadāṁ yán ní áyātanā girím

05.054.06a | ábhrāji śárdho maruto yád arṇasám
05.054.06b | móṣathā vr̥kṣáṁ kapanéva vedhasaḥ
05.054.06c | ádha smā no arámatiṁ sajoṣasaś
05.054.06d | cákṣur 'va@ yántam ánu neṣathā sugám

05.054.07a | ná sá jīyate maruto ná hanyate
05.054.07b | ná sredhati ná vyathate ná riṣyati
05.054.07c | nā́sya rā́ya úpa dasyanti nótáya
05.054.07d | ŕ̥ṣiṁ vā yáṁ rā́jānaṁ vā súṣūdatha

05.054.08a | niyútvanto grāmajíto yáthā náro
05.054.08b | aryamáṇo ná marútaḥ kabandhínaḥ
05.054.08c | pínvanti útsaṁ yád inā́so ásvaran
05.054.08d | ví undanti pr̥thivī́m mádhvo ándhasā

05.054.09a | pravátvatīyám pr̥thivī́ marúdbhiyaḥ
05.054.09b | pravátvatī dyaúr bhavati prayádbhiyaḥ
05.054.09c | pravátvatīḥ pathíyā antárikṣiyāḥ
05.054.09d | pravátvantaḥ párvatā jīrádānavaḥ

05.054.10a | yán marutaḥ sabharasaḥ suvarṇaraḥ
05.054.10b | sū́rya údite mádathā divo naraḥ
05.054.10c | ná vo áśvāḥ śrathayantā́ha sísrataḥ
05.054.10d | sadyó asyá ádhvanaḥ pārám aśnutha

05.054.11a | áṁseṣu va r̥ṣṭáyaḥ patsú khādáyo
05.054.11b | vákṣassu rukmā́ maruto ráthe śúbhaḥ
05.054.11c | agníbhrājaso vidyúto gábhastiyoḥ
05.054.11d | śíprāḥ śīrṣásu vítatā hiraṇyáyīḥ

05.054.12a | táṁ nā́kam aryó ágr̥bhītaśociṣaṁ
05.054.12b | rúśat píppalam maruto ví dhūnutha
05.054.12c | sám acyanta vr̥jánā́titviṣanta yát
05.054.12d | sváranti ghóṣaṁ vítatam r̥tāyávaḥ

05.054.13a | yuṣmā́dattasya maruto vicetaso
05.054.13b | rāyáḥ siyāma rathíyo váyasvataḥ
05.054.13c | *ná yó yúchati tiṣíyo yáthā divó
05.054.13d | asmé rāranta marutaḥ sahasríṇam

05.054.14a | yūyáṁ rayím maruta spārhávīraṁ
05.054.14b | yūyám ŕ̥ṣim avatha sā́mavipram
05.054.14c | yūyám árvantam bharatā́ya vā́jaṁ
05.054.14d | yūyáṁ dhattha rā́jānaṁ śruṣṭimántam

05.054.15a | tád vo yāmi dráviṇaṁ sadyaūtayo
05.054.15b | yénā súvar ṇá tatánāma nr̥ŕ̥m̐r abhí
05.054.15c | idáṁ sú me maruto haryatā váco
05.054.15d | yásya tárema tárasā śatáṁ hímāḥ

05.055.01a | práyajyavo marúto bhrā́jadr̥ṣṭayo
05.055.01b | br̥hád váyo dadhire rukmávakṣasaḥ
05.055.01c | ī́yante áśvaiḥ suyámebhir āśúbhiḥ
05.055.01d | śúbhaṁ yātā́m ánu ráthā avr̥tsata

05.055.02a | svayáṁ dadhidhve táviṣīṁ yáthā vidá
05.055.02b | br̥hán mahānta urviyā́ ví rājatha
05.055.02c | utā́ntárikṣam mamire ví ójasā
05.055.02d | śúbhaṁ yātā́m ánu ráthā avr̥tsata

05.055.03a | sākáṁ jātā́ḥ subhúvaḥ sākám ukṣitā́ḥ
05.055.03b | śriyé cid ā́ prataráṁ vāvr̥dhur náraḥ
05.055.03c | virokíṇaḥ sū́riyasyeva raśmáyaḥ
05.055.03d | śúbhaṁ yātā́m ánu ráthā avr̥tsata

05.055.04a | ābhūṣéṇyaṁ vo maruto mahitvanáṁ
05.055.04b | didr̥kṣéṇyaṁ sū́riyasyeva cákṣaṇam
05.055.04c | utó asmā́m̐ amr̥tatvé dadhātana
05.055.04d | śúbhaṁ yātā́m ánu ráthā avr̥tsata

05.055.05a | úd īrayathā marutaḥ samudrató
05.055.05b | yūyáṁ vr̥ṣṭíṁ varṣayathā purīṣiṇaḥ
05.055.05c | ná vo dasrā úpa dasyanti dhenávaḥ
05.055.05d | śúbhaṁ yātā́m ánu ráthā avr̥tsata

05.055.06a | yád áśvān dhūrṣú pŕ̥ṣatīr áyugdhuvaṁ
05.055.06b | hiraṇyáyān práti átkām̐ ámugdhuvam
05.055.06c | víśvā ít spŕ̥dho maruto ví asyatha
05.055.06d | śúbhaṁ yātā́m ánu ráthā avr̥tsata

05.055.07a | ná párvatā ná nadíyo varanta vo
05.055.07b | yátrā́cidhvam maruto gáchathéd u tát
05.055.07c | utá dyā́vāpr̥thivī́ yāthanā pári
05.055.07d | śúbhaṁ yātā́m ánu ráthā avr̥tsata

05.055.08a | yát pūrviyám maruto yác ca nū́tanaṁ
05.055.08b | yád udyáte vasavo yác ca śasyáte
05.055.08c | víśvasya tásya bhavathā návedasaḥ
05.055.08d | śúbhaṁ yātā́m ánu ráthā avr̥tsata

05.055.09a | mr̥r̥ḷáta+ no maruto mā́ vadhiṣṭana
05.055.09b | asmábhyaṁ śárma bahuláṁ ví yantana
05.055.09c | ádhi stotrásya sakhiyásya gātana
05.055.09d | śúbhaṁ yātā́m ánu ráthā avr̥tsata

05.055.10a | yūyám asmā́n nayata vásyo áchā
05.055.10b | nír aṁhatíbhyo maruto gr̥ṇānā́ḥ
05.055.10c | juṣádhvaṁ no havyádātiṁ yajatrā
05.055.10d | vayáṁ siyāma pátayo rayīṇā́m

05.056.01a | ágne śárdhantam ā́ gaṇám
05.056.01b | piṣṭáṁ rukmébhir añjíbhiḥ
05.056.01c | víśo adyá marútaam áva hvaye
05.056.01d | diváś cid rocanā́d ádhi

05.056.02a | yáthā cin mányase hr̥dā́
05.056.02b | tád ín me jagmur āśásaḥ
05.056.02c | yé te nédiṣṭhaṁ hávanāni āgáman
05.056.02d | tā́n vardha bhīmásaṁdr̥śaḥ

05.056.03a | mīḷhúṣmatīva pr̥thivī́ párāhatā
05.056.03b | mádanti eti asmád ā́
05.056.03c | ŕ̥kṣo ná vo marutaḥ śímīvām̐ ámo
05.056.03d | dudhró gaúr iva bhīmayúḥ

05.056.04a | ní yé riṇánti ójasā
05.056.04b | vŕ̥thā gā́vo ná durdhúraḥ
05.056.04c | áśmānaṁ cit svaríyam párvataṁ girím
05.056.04d | prá cyāvayanti yā́mabhiḥ

05.056.05a | út tiṣṭha nūnám eṣaaṁ
05.056.05b | stómaiḥ sámukṣitānaam
05.056.05c | marútaam purutámam ápūrviyaṁ
05.056.05d | gávāṁ sárgam iva hvaye

05.056.06a | yuṅgdhváṁ hí áruṣī ráthe
05.056.06b | yuṅgdhváṁ rátheṣu rohítaḥ
05.056.06c | yuṅgdhváṁ hárī ajirā́ dhurí vóḷhave
05.056.06d | váhiṣṭhā dhurí vóḷhave

05.056.07a | utá syá vājī́ aruṣás tuviṣváṇir
05.056.07b | ihá sma dhāyi darśatáḥ
05.056.07c | mā́ vo yā́meṣu marutaś ciráṁ karat
05.056.07d | prá táṁ rátheṣu codata

05.056.08a | ráthaṁ nú mā́rutaṁ vayáṁ
05.056.08b | śravasyúm ā́ huvāmahe
05.056.08c | ā́ yásmin tasthaú suráṇāni bíbhratī
05.056.08d | sácā marútsu rodasī́

05.056.09a | táṁ vaḥ śárdhaṁ ratheśúbhaṁ
05.056.09b | tveṣám panasyúm ā́ huve
05.056.09c | yásmin sújātā subhágā mahīyáte
05.056.09d | sácā marútsu mīḷhuṣī́

05.057.01a | ā́ rudrāsa índravantaḥ sajóṣaso
05.057.01b | híraṇyarathāḥ suvitā́ya gantana
05.057.01c | iyáṁ vo asmát práti haryate matís
05.057.01d | tr̥ṣṇáje ná divá útsā udanyáve

05.057.02a | vā́śīmanta r̥ṣṭimánto manīṣíṇaḥ
05.057.02b | sudhánvāna íṣumanto niṣaṅgíṇaḥ
05.057.02c | suáśvā stha suráthāḥ pr̥śnimātaraḥ
05.057.02d | suāyudhā́ maruto yāthanā śúbham

05.057.03a | dhūnuthá dyā́m párvatān dāśúṣe vásu
05.057.03b | ní vo vánā jihate yā́mano bhiyā́
05.057.03c | kopáyatha pr̥thivī́m pr̥śnimātaraḥ
05.057.03d | śubhé yád ugrāḥ pŕ̥ṣatīr áyugdhuvam

05.057.04a | vā́tatviṣo marúto varṣánirṇijo
05.057.04b | yamā́ iva súsadr̥śaḥ supéśasaḥ
05.057.04c | piśáṅgāśvā aruṇā́śvā arepásaḥ
05.057.04d | prátvakṣaso mahinā́ dyaúr ivorávaḥ

05.057.05a | purudrapsā́ añjimántaḥ sudā́navas
05.057.05b | tveṣásaṁdr̥śo anavabhrárādhasaḥ
05.057.05c | sujātā́so janúṣā rukmávakṣaso
05.057.05d | divó arkā́ amŕ̥taṁ nā́ma bhejire

05.057.06a | r̥ṣṭáyo vo maruto áṁsayor ádhi
05.057.06b | sáha ójo bāhuvór vo bálaṁ hitám
05.057.06c | nr̥mṇā́ śīrṣásu ā́yudhā rátheṣu vo
05.057.06d | víśvā vaḥ śrī́r ádhi tanū́ṣu pipiśe

05.057.07a | gómad áśvāvad ráthavat suvī́raṁ
05.057.07b | candrávad rā́dho maruto dadā naḥ
05.057.07c | práśastiṁ naḥ kr̥ṇuta rudriyāso
05.057.07d | bhakṣīyá vo ávaso daíviyasya

05.057.08a | hayé náro máruto mr̥r̥ḷátā+ nas
05.057.08b | túvīmaghāso ámr̥tā ŕ̥tajñāḥ
05.057.08c | sátyaśrutaḥ ̀ kávayo yúvāno
05.057.08d | bŕ̥hadgirayo br̥hád ukṣámāṇāḥ

05.058.01a | tám u nūnáṁ táviṣīmantam eṣāṁ
05.058.01b | stuṣé gaṇám mā́rutaṁ návyasīnām
05.058.01c | yá āśúaśvā ámavad váhanta
05.058.01d | utéśire amŕ̥tasya svarā́jaḥ

05.058.02a | tveṣáṁ gaṇáṁ tavásaṁ khā́dihastaṁ
05.058.02b | dhúnivratam māyínaṁ dā́tivāram
05.058.02c | mayobhúvo yé ámitā mahitvā́
05.058.02d | vándasva vipra tuvirā́dhaso nr̥ŕ̥n

05.058.03a | ā́ vo yantu udavāhā́so adyá
05.058.03b | vr̥ṣṭíṁ sé víśve marúto junánti
05.058.03c | ayáṁ yó agnír marutaḥ sámiddha
05.058.03d | etáṁ juṣadhvaṁ kavayo yuvānaḥ

05.058.04a | yūyáṁ rā́jānam íriyaṁ jánāya
05.058.04b | vibhvataṣṭáṁ janayathā yajatrāḥ
05.058.04c | yuṣmád eti muṣṭihā́ bāhújūto
05.058.04d | yuṣmád sádaśvo marutaḥ suvī́raḥ

05.058.05a | arā́ ivéd ácaramā áheva
05.058.05b | prá-pra jāyante ákavā máhobhiḥ
05.058.05c | pŕ̥śneḥ putrā́ upamā́so rábhiṣṭhāḥ
05.058.05d | sváyā matyā́ marútaḥ sám mimikṣuḥ

05.058.06a | yát prā́yāsiṣṭa pŕ̥ṣatībhir áśvair
05.058.06b | vīḷupavíbhir maruto ráthebhiḥ
05.058.06c | kṣódanta ā́po riṇaté vánāni
05.058.06d | ávosríyo vr̥ṣabháḥ krandatu dyaúḥ

05.058.07a | práthiṣṭa yā́man pr̥thivī́ cid eṣām
05.058.07b | bhárteva gárbhaṁ suvám íc chávo dhuḥ
05.058.07c | vā́tān hí áśvān dhurí āyuyujré
05.058.07d | varṣáṁ svédaṁ cakrire rudríyāsaḥ

05.058.08a | hayé náro máruto mr̥r̥ḷátā+ nas
05.058.08b | túvīmaghāso ámr̥tā ŕ̥tajñāḥ
05.058.08c | sátyaśrutaḥ ̀ kávayo yúvāno
05.058.08d | bŕ̥hadgirayo br̥hád ukṣámāṇāḥ

05.059.01a | prá va spáḷ akran suvitā́ya dāváne
05.059.01b | árcā divé prá pr̥thivyā́ r̥tám bhare
05.059.01c | ukṣánte áśvān táruṣanta ā́ rájo
05.059.01d | ánu svám bhānúṁ śrathayante arṇavaíḥ

05.059.02a | ámād eṣām bhiyásā bhū́mir ejati
05.059.02b | nā́~ur ná pūrṇā́ kṣarati vyáthir yatī́
05.059.02c | dūredŕ̥śo yé citáyanta émabhir
05.059.02d | antár mahé vidáthe yetire náraḥ

05.059.03a | gávām iva śriyáse śŕ̥ṅgam uttamáṁ
05.059.03b | sū́ryo ná cákṣū rájaso visárjane
05.059.03c | átyā iva subhúvaś cā́rava sthana
05.059.03d | máryā iva śriyáse cetathā naraḥ

05.059.04a | kó vo mahā́nti mahatā́m úd aśnavat
05.059.04b | kás kā́viyā marutaḥ kó ha paúṁsiyā
05.059.04c | yūyáṁ ha bhū́miṁ kiráṇaṁ ná rejatha
05.059.04d | prá yád bháradhve suvitā́ya dāváne

05.059.05a | áśvā ivéd aruṣā́saḥ sábandhavaḥ
05.059.05b | śū́rā iva prayúdhaḥ prótá yuyudhuḥ
05.059.05c | máryā iva suvŕ̥dho vāvr̥dhur náraḥ
05.059.05d | sū́ryasya cákṣuḥ prá minanti vr̥ṣṭíbhiḥ

05.059.06a | té ajyeṣṭhā́ ákaniṣṭhāsa udbhído
05.059.06b | ámadhyamāso máhasā ví vāvr̥dhuḥ
05.059.06c | sujātā́so janúṣā pŕ̥śnimātaro
05.059.06d | divó máryā ā́ no áchā jigātana

05.059.07a | *váyo ná yé śráyaṇīḥ+ paptúr ójasā
05.059.07b | ántān divó br̥hatáḥ sā́nunas pári
05.059.07c | áśvāsa eṣām ubháye yáthā vidúḥ
05.059.07d | prá párvatasya nabhanū́m̐r acucyavuḥ

05.059.08a | mímātu dyaúr áditir vītáye naḥ
05.059.08b | sáṁ dā́nucitrā uṣáso yatantām
05.059.08c | ā́cucyavur diviyáṁ kóśam etá
05.059.08d | ŕ̥ṣe rudrásya marúto gr̥ṇānā́ḥ

05.060.01a | ī́ḷe agníṁ suávasaṁ námobhir
05.060.01b | ihá prasattó ví cayat kr̥táṁ naḥ
05.060.01c | ráthair iva prá bhare vājayádbhiḥ
05.060.01d | pradakṣiṇín marútāṁ stómam r̥dhyām

05.060.02a | ā́ yé tasthúḥ pŕ̥ṣatīṣu śrutā́su
05.060.02b | sukhéṣu rudrā́ marúto rátheṣu
05.060.02c | vánā cid ugrā jihate ní vo bhiyā́
05.060.02d | pr̥thivī́ cid rejate párvataś cit

05.060.03a | párvataś cin máhi vr̥ddhó bibhāya
05.060.03b | diváś cit sā́nu rejata svané vaḥ
05.060.03c | yát krī́ḷatha maruta r̥ṣṭimánta
05.060.03d | ā́pa iva sadhríañco dhavadhve

05.060.04a | varā́ ivéd raivatā́so híraṇyair
05.060.04b | abhí svadhā́bhis tanúvaḥ pipiśre
05.060.04c | śriyé śréyāṁsas taváso rátheṣu
05.060.04d | satrā́ máhāṁsi cakrire tanū́ṣu

05.060.05a | ajyeṣṭhā́so ákaniṣṭhāsa eté
05.060.05b | sám bhrā́taro vāvr̥dhuḥ saúbhagāya
05.060.05c | yúvā pitā́ suápā rudrá eṣāṁ
05.060.05d | sudúghā pŕ̥śniḥ sudínā marúdbhyaḥ

05.060.06a | yád uttamé maruto madhyamé vā
05.060.06b | yád vāvamé subhagāso diví ṣṭhá
05.060.06c | áto no rudrā utá vā nú asya
05.060.06d | ágne vittā́d dhavíṣo yád yájāma

05.060.07a | agníś ca yán maruto viśvavedaso
05.060.07b | divó váhadhva úttarād ádhi ṣṇúbhiḥ
05.060.07c | té mandasānā́ dhúnayo riśādaso
05.060.07d | vāmáṁ dhatta yájamānāya sunvaté

05.060.08a | ágne marúdbhiḥ śubháyadbhir ŕ̥kvabhiḥ
05.060.08b | sómam piba mandasānó gaṇaśríbhiḥ
05.060.08c | pavākébhir+ viśvaminvébhir āyúbhir
05.060.08d | vaíśvānara pradívā ketúnā sajū́ḥ

05.061.01a | ké ṣṭhā naraḥ śréṣṭhatamā
05.061.01b | yá éka-eka āyayá
05.061.01c | paramásyāḥ parāvátaḥ

05.061.02a | kva\ vó 'śvāḥ kva\ abhī́śavaḥ
05.061.02b | katháṁ śeka kathā́ yaya
05.061.02c | pr̥ṣṭhé sádo nasór yámaḥ

05.061.03a | jagháne códa eṣaaṁ
05.061.03b | ví sakthā́ni náro yamuḥ
05.061.03c | putrakr̥thé ná jánayaḥ

05.061.04a | párā vīrāsa etana
05.061.04b | máryāso bhádrajānayaḥ
05.061.04c | agnitápo yáthā́satha

05.061.05a | sánat sā́ aśviyam paśúm
05.061.05b | utá gávyaṁ śatā́vayam
05.061.05c | śyāvā́śuvastutāya yā́
05.061.05d | dór vīrā́yopabárbr̥hat

05.061.06a | utá tvā strī́ śáśīyasī
05.061.06b | puṁsó bhavati vásyasī
05.061.06c | ádevatrād arādhásaḥ

05.061.07a | ví yā́ jānā́ti jásuriṁ
05.061.07b | ví tŕ̥ṣyantaṁ ví kāmínam
05.061.07c | devatrā́ kr̥ṇuté mánaḥ

05.061.08a | utá ghā némo ástutaḥ
05.061.08b | púmām̐ íti bruve paṇíḥ
05.061.08c | sá vaíradeya ít samáḥ

05.061.09a | utá me 'rapad yuvatír mamandúṣī
05.061.09b | práti śyāvā́ya vartaním
05.061.09c | ví róhitā purumīḷhā́ya yematur
05.061.09d | víprāya dīrgháyaśase

05.061.10a | yó me dhenūnáaṁ śatáṁ
05.061.10b | vaídadaśvir yáthā dádat
05.061.10c | tarantá iva maṁhánā

05.061.11a | yá īṁ váhanta āśúbhiḥ
05.061.11b | píbanto madirám mádhu
05.061.11c | átra śrávāṁsi dadhire

05.061.12a | yéṣāṁ śriyā́dhi ródasī
05.061.12b | vibhrā́jante rátheṣu ā́
05.061.12c | diví rukmá ivopári

05.061.13a | yúvā sá mā́ruto gaṇás
05.061.13b | tveṣáratho ánediyaḥ
05.061.13c | śubhaṁyā́vā́pratiṣkutaḥ

05.061.14a | kó veda nūnám eṣaaṁ
05.061.14b | yátrā mádanti dhū́tayaḥ
05.061.14c | r̥tájātā arepásaḥ

05.061.15a | yūyám mártaṁ vipanyavaḥ
05.061.15b | praṇetā́ra itthā́ dhiyā́
05.061.15c | śrótāro yā́mahūtiṣu

05.061.16a | té no vásūni kā́miyā
05.061.16b | puruścandrā́ riśādasaḥ
05.061.16c | ā́ yajñiyāso vavr̥ttana

05.061.17a | etám me stómam ūrmiye
05.061.17b | dārbhiyā́ya párā vaha
05.061.17c | gíro devi rathī́r iva

05.061.18a | utá me vocatād íti
05.061.18b | sutásome ráthavītau
05.061.18c | ná kā́mo ápa veti me

05.061.19a | eṣá kṣeti ráthavītir
05.061.19b | maghávā gómatīr ánu
05.061.19c | párvateṣu ápaśritaḥ

05.062.01a | r̥téna rtám ápihitaṁ dhruváṁ vāṁ
05.062.01b | sū́ryasya yátra vimucánti áśvān
05.062.01c | dáśa śatā́ sahá tasthus tád ékaṁ
05.062.01d | devā́nāṁ śréṣṭhaṁ vápuṣām apaśyam

05.062.02a | tát sú vām mitrāvaruṇā mahitvám
05.062.02b | īrmā́ tasthúṣīr áhabhir duduhre
05.062.02c | víśvāḥ pinvathaḥ svásarasya dhénā
05.062.02d | ánu vām ékaḥ pavír ā́ vavarta

05.062.03a | ádhārayatam pr̥thivī́m utá dyā́m
05.062.03b | mítrarājānā varuṇā máhobhiḥ
05.062.03c | vardháyatam óṣadhīḥ pínvataṁ gā́
05.062.03d | áva vr̥ṣṭíṁ sr̥jataṁ jīradānū

05.062.04a | ā́ vām áśvāsaḥ suyújo vahantu
05.062.04b | yatáraśmaya úpa yantu arvā́k
05.062.04c | ghr̥tásya nirṇíg ánu vartate vām
05.062.04d | úpa síndhavaḥ pradívi kṣaranti

05.062.05a | ánu śrutā́m amátiṁ várdhad urvī́m
05.062.05b | barhír iva yájuṣā rákṣamāṇā
05.062.05c | námasvantā dhr̥tadakṣā́dhi gárte
05.062.05d | mítrā́sāthe varuṇéḷāsu antáḥ

05.062.06a | ákravihastā sukŕ̥te paraspā́
05.062.06b | yáṁ trā́sāthe varuṇéḷāsu antáḥ
05.062.06c | rā́jānā kṣatrám áhr̥ṇīyamānā
05.062.06d | sahásrasthūṇam bibhr̥thaḥ sahá dvaú

05.062.07a | híraṇyanirṇig áyo asya sthū́ṇā
05.062.07b | ví bhrājate diví aśvā́janīva
05.062.07c | bhadré kṣétre nímitā tílvile vā
05.062.07d | sanéma mádhvo ádhigartiyasya

05.062.08a | híraṇyarūpam uṣáso víuṣṭāv
05.062.08b | áyasthūṇam úditā sū́riyasya
05.062.08c | ā́ rohatho varuṇa mitra gártam
05.062.08d | átaś cakṣāthe áditiṁ dítiṁ ca

05.062.09a | yád báṁhiṣṭhaṁ nā́tivídhe sudānū
05.062.09b | áchidraṁ śárma bhuvanasya gopā
05.062.09c | téna no mitrāvaruṇāv aviṣṭaṁ
05.062.09d | síṣāsanto jigīvā́ṁsaḥ siyāma

05.063.01a | ŕ̥tasya gopāv ádhi tiṣṭhatho ráthaṁ
05.063.01b | sátyadharmāṇā paramé víomani
05.063.01c | yám átra mitrāvaruṇā́vatho yuváṁ
05.063.01d | tásmai vr̥ṣṭír mádhumat pinvate diváḥ

05.063.02a | samrā́jāv asyá bhúvanasya rājatho
05.063.02b | mítrāvaruṇā vidáthe suvardŕ̥śā
05.063.02c | vr̥ṣṭíṁ vāṁ rā́dho amr̥tatvám īmahe
05.063.02d | dyā́vāpr̥thivī́ ví caranti tanyávaḥ

05.063.03a | samrā́jā ugrā́ vr̥ṣabhā́ divás pátī
05.063.03b | pr̥thivyā́ mitrā́váruṇā vícarṣanī
05.063.03c | citrébhir abhraír úpa tiṣṭhatho rávaṁ
05.063.03d | dyā́ṁ varṣayatho ásurasya māyáyā

05.063.04a | māyā́ vām mitrāvaruṇā diví śritā́
05.063.04b | sū́ryo jyótiś carati citrám ā́yudham
05.063.04c | tám abhréṇa vr̥ṣṭiyā́ gūhatho diví
05.063.04d | párjanya drapsā́ mádhumanta īrate

05.063.05a | ráthaṁ yuñjate marútaḥ śubhé sukháṁ
05.063.05b | śū́ro ná mitrāvaruṇā gáviṣṭiṣu
05.063.05c | rájāṁsi citrā́ ví caranti tanyávo
05.063.05d | diváḥ samrājā páyasā na ukṣatam

05.063.06a | vā́caṁ sú mitrāvaruṇāv írāvatīm
05.063.06b | parjányaś citrā́ṁ vadati tvíṣīmatīm
05.063.06c | abhrā́ vasata marútaḥ sú māyáyā
05.063.06d | dyā́ṁ varṣayatam aruṇā́m arepásam

05.063.07a | dhármaṇā mitrāvaruṇā vipaścitā
05.063.07b | vratā́ rakṣethe ásurasya māyáyā
05.063.07c | r̥téna víśvam bhúvanaṁ ví rājathaḥ
05.063.07d | sū́ryam ā́ dhattho diví cítriyaṁ rátham

05.064.01a | váruṇaṁ vo riśā́dasam
05.064.01b | r̥cā́ mitráṁ havāmahe
05.064.01c | pári vrajéva bāhuvór
05.064.01d | jaganvā́ṁsā súvarṇaram

05.064.02a | tā́ bāhávā sucetúnā
05.064.02b | prá yantam asmā árcate
05.064.02c | śévaṁ hí jāríyaṁ vaaṁ
05.064.02d | víśvāsu kṣā́su jóguve

05.064.03a | yán nūnám aśiyā́ṁ gátim
05.064.03b | mitrásya yaayām pathā́
05.064.03c | ásya priyásya śármaṇi
05.064.03d | áhiṁsānasya saścire

05.064.04a | yuvā́bhyām mitrāvaruṇā
05.064.04b | upamáṁ dheeyām r̥cā́
05.064.04c | yád dha kṣáye maghónaaṁ
05.064.04d | stotr̥r̥ṇáaṁ ca spūrdháse

05.064.05a | ā́ no mitra sudītíbhir
05.064.05b | váruṇaś ca sadhástha ā́
05.064.05c | suvé kṣáye maghónaaṁ
05.064.05d | sákhīnaaṁ ca vr̥dháse

05.064.06a | yuváṁ no yéṣu varuṇa
05.064.06b | kṣatrám br̥hác ca bibhr̥tháḥ
05.064.06c | urú ṇo vā́jasātaye
05.064.06d | kr̥táṁ rāyé suastáye

05.064.07a | uchántiyām me yajatā́
05.064.07b | devákṣatre rúśadgavi
05.064.07c | sutáṁ sómaṁ ná hastíbhir
05.064.07d | ā́ paḍbhír dhāvataṁ narā
05.064.07e | bíbhratāv arcanā́nasam

05.065.01a | yáś cikéta sá sukrátur
05.065.01b | devatrā́ sá bravītu naḥ
05.065.01c | váruṇo yásya darśató
05.065.01d | mitró vā vánate gíraḥ

05.065.02a | tā́ hí śráyiṣṭhavarcasā+
05.065.02b | rā́jānā dīrghaśrúttamā
05.065.02c | tā́ sátpatī r̥tāvŕ̥dha
05.065.02d | r̥tā́vānā jáne-jane

05.065.03a | tā́ vām iyānó ávase
05.065.03b | pū́rvā úpa bruve sácā
05.065.03c | suáśvāsaḥ sú cetúnā
05.065.03d | vā́jām̐ abhí prá dāváne

05.065.04a | mitró aṁhóś cid ā́d urú
05.065.04b | kṣáyāya gātúṁ vanate
05.065.04c | mitrásya hí pratū́rvataḥ
05.065.04d | sumatír ásti vidhatáḥ

05.065.05a | vayám mitrásya ávasi
05.065.05b | siyā́ma sapráthastame
05.065.05c | anehásas tuvótayaḥ
05.065.05d | satrā́ váruṇaśeṣasaḥ

05.065.06a | yuvám mitrā imáṁ jánaṁ
05.065.06b | yátathaḥ sáṁ ca nayathaḥ
05.065.06c | mā́ maghónaḥ pári khyatam
05.065.06d | mó asmā́kam ŕ̥ṣīṇaaṁ
05.065.06e | gopīthé na uruṣyatam

05.066.01a | ā́ cikitāna sukrátū
05.066.01b | devaú marta riśā́dasā
05.066.01c | váruṇāya rtápeśase
05.066.01d | dadhītá práyase mahé

05.066.02a | tā́ hí kṣatrám ávihrutaṁ
05.066.02b | samyág asurya\m ā́śate@
05.066.02c | ádha vratéva mā́nuṣaṁ
05.066.02d | súvar ṇá dhāyi darśatám

05.066.03a | tā́ vām éṣe ráthānaam
05.066.03b | urvī́ṁ gávyūtim eṣaam
05.066.03c | rātáhavyasya suṣṭutíṁ
05.066.03d | dadhŕ̥k stómair manāmahe

05.066.04a | ádhā hí kā́viyā yuváṁ
05.066.04b | dákṣasya pūrbhír adbhutā
05.066.04c | ní ketúnā jánānaaṁ
05.066.04d | cikéthe pūtadakṣasā

05.066.05a | tád r̥tám pr̥thivi br̥hác
05.066.05b | chravaeṣá ŕ̥ṣīṇaam
05.066.05c | jrayasānā́v áram pr̥thú
05.066.05d | áti kṣaranti yā́mabhiḥ

05.066.06a | ā́ yád vām īyacakṣasā
05.066.06b | mítra vayáṁ ca sūráyaḥ
05.066.06c | vyáciṣṭhe bahupā́yiye
05.066.06d | yátemahi svarā́jiye

05.067.01a | báḷ itthā́ deva niṣkr̥tám
05.067.01b | ā́dityā yajatám br̥hát
05.067.01c | váruṇa mítra áryaman
05.067.01d | várṣiṣṭhaṁ kṣatrám āśathe@

05.067.02a | ā́ yád yóniṁ hiraṇyáyaṁ
05.067.02b | váruṇa mítra sádathaḥ
05.067.02c | dhartā́rā carṣaṇīnáaṁ
05.067.02d | yantáṁ sumnáṁ riśādasā

05.067.03a | víśve hí viśvávedaso
05.067.03b | váruṇo mitró aryamā́
05.067.03c | vratā́ padéva saścire
05.067.03d | páanti mártiyaṁ riṣáḥ

05.067.04a | té hí satyā́ r̥taspŕ̥śa
05.067.04b | r̥tā́vāno jáne-jane
05.067.04c | sunīthā́saḥ sudā́navo
05.067.04d | aṁhóś cid urucákrayaḥ

05.067.05a | kó nú vām mitra ástuto
05.067.05b | váruṇo vā tanū́naam
05.067.05c | tát sú vām éṣate matír
05.067.05d | átribhya éṣate matíḥ

05.068.01a | prá vo mitrā́ya gāyata
05.068.01b | váruṇāya vipā́ girā́
05.068.01c | máhikṣatrāv r̥tám br̥hát

05.068.02a | samrā́jā yā́ ghr̥táyonī
05.068.02b | mitráś cobhā́ váruṇaś ca
05.068.02c | devā́ devéṣu praśastā́

05.068.03a | tā́ naḥ śaktam pā́rthivasya
05.068.03b | mahó rāyó diviyásya
05.068.03c | máhi vāṁ kṣatráṁ devéṣu

05.068.04a | r̥tám r̥téna sápantā
05.068.04b | iṣiráṁ dákṣam āśāte
05.068.04c | adrúhā devaú vardhete

05.068.05a | vr̥ṣṭídyāvā rītíāpā
05.068.05b | iṣás pátī dā́numatyāḥ
05.068.05c | br̥hántaṁ gártam āśāte

05.069.01a | trī́ rocanā́ varuṇa trī́m̐r utá dyū́n
05.069.01b | trī́ṇi mitra dhārayatho rájāṁsi
05.069.01c | vāvr̥dhānā́v amátiṁ kṣatríyasya
05.069.01d | ánu vratáṁ rákṣamāṇāv ajuryám

05.069.02a | írāvatīr varuṇa dhenávo vām
05.069.02b | mádhumad vāṁ síndhavo mitra duhre
05.069.02c | tráyas tasthur vr̥ṣabhā́sas tisr̥r̥ṇā́ṁ
05.069.02d | dhiṣáṇānāṁ retodhā́ ví dyumántaḥ

05.069.03a | prātár devī́m áditiṁ johavīmi
05.069.03b | madhyáṁdina úditā sū́riyasya
05.069.03c | rāyé mitrāvaruṇā sarvátātā
05.069.03d | ī́ḷe tokā́ya tánayāya śáṁ yóḥ

05.069.04a | yā́ dhartā́rā rájaso rocanásya
05.069.04b | utā́dityā́ diviyā́ pā́rthivasya
05.069.04c | ná vāṁ devā́ amŕ̥tā ā́ minanti
05.069.04d | vratā́ni mitrāvaruṇā dhruvā́ṇi

05.070.01a | purūrúṇā cid dhí ásti
05.070.01b | ávo nūnáṁ vāṁ varuṇa
05.070.01c | mítra váṁsi vāṁ sumatím

05.070.02a | tā́ vāṁ samyág adruhvāṇā
05.070.02b | íṣam aśyāma dhā́yase
05.070.02c | vayáṁ té rudrā siyāma

05.070.03a | pātáṁ no rudrā pāyúbhir
05.070.03b | utá trāyethāṁ sutrātrā́
05.070.03c | turyā́ma dásyūn tanū́bhiḥ

05.070.04a | mā́ kásya adbhutakratū
05.070.04b | yakṣám bhujemā tanū́bhiḥ
05.070.04c | mā́ śéṣasā mā́ tánasā

05.071.01a | ā́ no gantaṁ riśādasā
05.071.01b | váruṇa mítra barháṇā
05.071.01c | úpemáṁ cā́rum adhvarám

05.071.02a | víśvasya hí pracetasā
05.071.02b | váruṇa mítra rā́jathaḥ
05.071.02c | īśānā́ pipyataṁ dhíyaḥ

05.071.03a | úpa naḥ sutám ā́ gataṁ
05.071.03b | váruṇa mítra dāśúṣaḥ
05.071.03c | asyá sómasya pītáye

05.072.01a | ā́ mitré váruṇe vayáṁ
05.072.01b | gīrbhír juhumo atrivát
05.072.01c | ní barhíṣi sadataṁ sómapītaye

05.072.02a | vraténa stho dhruvákṣemā
05.072.02b | dhármaṇā yātayájjanā
05.072.02c | ní barhíṣi sadataṁ sómapītaye

05.072.03a | mitráś ca no váruṇaś ca
05.072.03b | juṣétāṁ yajñám iṣṭáye
05.072.03c | ní barhíṣi sadatāṁ sómapītaye

05.073.01a | yád adyá stháḥ parāváti
05.073.01b | yád arvāváti aśvinā
05.073.01c | yád vā purū́ purubhujā
05.073.01d | yád antárikṣa ā́ gatam

05.073.02a | ihá tyā́ purubhū́tamā
05.073.02b | purū́ dáṁsāṁsi bíbhratā
05.073.02c | varasyā́ yāmi ádhrigū
05.073.02d | huvé tuvíṣṭamā bhujé

05.073.03a | īrmā́nyád vápuṣe vápuś
05.073.03b | cakráṁ ráthasya yemathuḥ
05.073.03c | páry anyā́ nā́huṣā yugā́
05.073.03d | mahnā́ rájāṁsi dīyathaḥ

05.073.04a | tád ū ṣú vām enā́ kr̥táṁ
05.073.04b | víśvā yád vām ánu ṣṭáve
05.073.04c | nā́nā jātā́v arepásā
05.073.04d | sám asmé bándhum éyathuḥ

05.073.05a | ā́ yád vāṁ sūriyā́ ráthaṁ
05.073.05b | tíṣṭhad raghuṣyádaṁ sádā
05.073.05c | pári vām aruṣā́ váyo
05.073.05d | ghr̥ṇā́ varanta ātápaḥ

05.073.06a | yuvór átriś ciketati
05.073.06b | nárā sumnéna cétasā
05.073.06c | gharmáṁ yád vām arepásaṁ
05.073.06d | nā́satyāsnā́ bhuraṇyáti

05.073.07a | ugró vāṁ kakuhó yayíḥ
05.073.07b | śr̥ṇvé yā́meṣu saṁtaníḥ
05.073.07c | yád vāṁ dáṁsobhir aśvinā
05.073.07d | átrir narāvavártati

05.073.08a | mádhva ū ṣú madhūyuvā
05.073.08b | rúdrā síṣakti pipyúṣī
05.073.08c | yát samudrā́ti párṣathaḥ
05.073.08d | pakvā́ḥ pŕ̥kṣo bharanta vām

05.073.09a | satyám íd vā́ u aśvinā
05.073.09b | yuvā́m āhur mayobhúvā
05.073.09c | tā́ yā́man yāmahū́tamā
05.073.09d | yā́mann ā́ mr̥r̥ḷayáttamā+

05.073.10a | imā́ bráhmāṇi várdhanā
05.073.10b | aśvíbhyāṁ santu śáṁtamā
05.073.10c | yā́ tákṣāma ráthām̐ iva
05.073.10d | ávocāma br̥hán námaḥ

05.074.01a | kúuṣṭho devāv aśvinā
05.074.01b | adyā́ divó manāvasū
05.074.01c | tác chravatho vr̥ṣaṇvasū
05.074.01d | átrir vām ā́ vivāsati

05.074.02a | kúha tyā́ kúha nú śrutā́
05.074.02b | diví devā́ nā́satiyā
05.074.02c | kásminn ā́ yatatho jáne
05.074.02d | kó vāṁ nadī́naaṁ sácā

05.074.03a | káṁ yāthaḥ káṁ ha gachathaḥ
05.074.03b | kám áchā yuñjathe@ rátham
05.074.03c | kásya bráhmāṇi raṇyatho
05.074.03d | vayáṁ vām uśmasīṣṭáye

05.074.04a | pauráṁ cid dhí udaprútam
05.074.04b | paúra paurā́ya jínvathaḥ
05.074.04c | yád īṁ gr̥bhītátātaye
05.074.04d | siṁhám iva druhás padé

05.074.05a | prá cyávānāj jujurúṣo
05.074.05b | vavrím átkaṁ ná muñcathaḥ
05.074.05c | yúvā yádī kr̥tháḥ púnar
05.074.05d | ā́ kā́mam r̥ṇve vadhúvaḥ

05.074.06a | ásti hí vām ihá stotā́
05.074.06b | smási vāṁ saṁdŕ̥śi śriyé
05.074.06c | núu śrutám ma ā́ gatam
05.074.06d | ávobhir vājinīvasū

05.074.07a | kó vām adyá purūṇáam
05.074.07b | ā́ vavne mártiyānaam
05.074.07c | kó vípro vipravāhasā
05.074.07d | kó yajñaír vājinīvasū

05.074.08a | ā́ vāṁ rátho ráthānaaṁ
05.074.08b | yáyiṣṭho+ yātu aśvinā
05.074.08c | purū́ cid asmayús tirá
05.074.08d | āṅgūṣó mártiyeṣu ā́

05.074.09a | śám ū ṣú vām madhūyuvā
05.074.09b | asmā́kam astu carkr̥tíḥ
05.074.09c | arvācīnā́ vicetasā
05.074.09d | víbhiḥ śyenéva dīyatam

05.074.10a | áśvinā yád dha kárhi cic
05.074.10b | chuśrūyā́tam imáṁ hávam
05.074.10c | vásvīr ū ṣú vaam bhújaḥ
05.074.10d | pr̥ñcánti sú vaam pŕ̥caḥ

05.075.01a | práti priyátamaṁ ráthaṁ
05.075.01b | vŕ̥ṣaṇaṁ vasuvā́hanam
05.075.01c | stotā́ vām aśvināv ŕ̥ṣiḥ
05.075.01d | stómena práti bhūṣati
05.075.01e | mā́dhvī máma śrutaṁ hávam

05.075.02a | atiā́yātam aśvinā
05.075.02b | tiró víśvā aháṁ sánā
05.075.02c | dásrā híraṇyavartanī
05.075.02d | súṣumnā síndhuvāhasā
05.075.02e | mā́dhvī máma śrutaṁ hávam

05.075.03a | ā́ no rátnāni bíbhratāv
05.075.03b | áśvinā gáchataṁ yuvám
05.075.03c | rúdrā híraṇyavartanī
05.075.03d | juṣāṇā́ vājinīvasū
05.075.03e | mā́dhvī máma śrutaṁ hávam

05.075.04a | suṣṭúbho vāṁ vr̥ṣaṇvasū
05.075.04b | ráthe vā́ṇīcī ā́hitā
05.075.04c | utá vāṁ kakuhó mr̥gáḥ
05.075.04d | pŕ̥kṣaḥ kr̥ṇoti vāpuṣó
05.075.04e | mā́dhvī máma śrutaṁ hávam

05.075.05a | bodhínmanasā rathíyā
05.075.05b | iṣirā́ havanaśrútā
05.075.05c | víbhiś cyávānam aśvinā
05.075.05d | ní yātho ádvayāvinam
05.075.05e | mā́dhvī máma śrutaṁ hávam

05.075.06a | ā́ vāṁ narā manoyújo
05.075.06b | áśvāsaḥ pruṣitápsavaḥ
05.075.06c | váyo vahantu pītáye
05.075.06d | sahá sumnébhir aśvinā
05.075.06e | mā́dhvī máma śrutaṁ hávam

05.075.07a | áśvināv éhá gachataṁ
05.075.07b | nā́satyā mā́ ví venatam
05.075.07c | tiráś cid aryayā́ pári
05.075.07d | vartír yātam adābhiyā
05.075.07e | mā́dhvī máma śrutaṁ hávam

05.075.08a | asmín yajñé adābhiyā
05.075.08b | jaritā́raṁ śubhas patī
05.075.08c | avasyúm aśvinā yuváṁ
05.075.08d | gr̥ṇántam úpa bhūṣatho
05.075.08e | mā́dhvī máma śrutaṁ hávam

05.075.09a | ábhūd uṣā́ rúśatpaśur
05.075.09b | ā́gnír adhāyi r̥tvíyaḥ
05.075.09c | áyoji vāṁ vr̥ṣaṇvasū
05.075.09d | rátho dasrāv ámartiyo
05.075.09e | mā́dhvī máma śrutaṁ hávam

05.076.01a | ā́ bhāti agnír uṣásām ánīkam
05.076.01b | úd víprāṇāṁ devayā́ vā́co asthuḥ
05.076.01c | arvā́ñcā nūnáṁ rathiyehá yātam
05.076.01d | pīpivā́ṁsam aśvinā gharmám ácha

05.076.02a | ná saṁskr̥tám prá mimīto gámiṣṭhā
05.076.02b | ánti nūnám aśvínópastutehá
05.076.02c | dívābhipitve ávasā́gamiṣṭhā
05.076.02d | práty ávartiṁ dāśúṣe śámbhaviṣṭhā

05.076.03a | utā́ yātaṁ saṁgavé prātár áhno
05.076.03b | madhyáṁdina úditā sū́riyasya
05.076.03c | dívā náktam ávasā śáṁtamena
05.076.03d | nédā́nīm pītír aśvínā́ tatāna

05.076.04a | idáṁ hí vām pradívi sthā́nam óka
05.076.04b | imé gr̥hā́ aśvinedáṁ duroṇám
05.076.04c | ā́ no divó br̥hatáḥ párvatād ā́
05.076.04d | adbhyó yātam íṣam ū́rjaṁ váhantā

05.076.05a | sám aśvínor ávasā nū́tanena
05.076.05b | mayobhúvā supráṇītī gamema
05.076.05c | ā́ no rayíṁ vahatam ótá vīrā́n
05.076.05d | ā́ víśvāni amr̥tā saúbhagāni

05.077.01a | prātaryā́vāṇā prathamā́ yajadhvam
05.077.01b | purā́ gŕ̥dhrād áraruṣaḥ pibātaḥ
05.077.01c | prātár hí yajñám aśvínā dadhā́te
05.077.01d | prá śaṁsanti kaváyaḥ pūrvabhā́jaḥ

05.077.02a | prātár yajadhvam aśvínā hinota
05.077.02b | ná sāyám asti devayā́ ájuṣṭam
05.077.02c | utā́nyó asmád yajate ví cā́vaḥ
05.077.02d | pū́rvaḥ-pūrvo yájamāno vánīyān

05.077.03a | híraṇyatvaṅ mádhuvarṇo ghr̥tásnuḥ
05.077.03b | pŕ̥kṣo váhann ā́ rátho vartate vām
05.077.03c | mánojavā aśvinā vā́taraṁhā
05.077.03d | yénātiyāthó duritā́ni víśvā

05.077.04a | yó bhū́yiṣṭhaṁ nā́satyābhyāṁ vivéṣa
05.077.04b | cániṣṭham pitvó rárate vibhāgé
05.077.04c | sá tokám asya pīparac chámībhir
05.077.04d | ánūrdhvabhāsaḥ sádam ít tuturyāt

05.077.05a | sám aśvínor ávasā nū́tanena
05.077.05b | mayobhúvā supráṇītī gamema
05.077.05c | ā́ no rayíṁ vahatam ótá vīrā́n
05.077.05d | ā́ víśvāni amr̥tā saúbhagāni

05.078.01a | áśvināv éhá gachataṁ
05.078.01b | nā́satyā mā́ ví venatam
05.078.01c | haṁsā́v iva patatam ā́ sutā́m̐ úpa

05.078.02a | áśvinā hariṇā́v iva
05.078.02b | gaurā́v ivā́nu yávasam
05.078.02c | haṁsā́v iva patatam ā́ sutā́m̐ úpa

05.078.03a | áśvinā vājinīvasū
05.078.03b | juṣéthāṁ yajñám iṣṭáye
05.078.03c | haṁsā́v iva patatam ā́ sutā́m̐ úpa

05.078.04a | átrir yád vām avaróhann r̥bī́sam
05.078.04b | ájohavīn nā́dhamāneva yóṣā
05.078.04c | śyenásya cij jávasā nū́tanena
05.078.04d | ágachatam aśvinā śáṁtamena

05.078.05a | ví jihīṣva vanaspate
05.078.05b | yóniḥ sū́ṣyantiyā iva
05.078.05c | śrutám me aśvinā hávaṁ
05.078.05d | saptávadhriṁ ca muñcatam

05.078.06a | bhītā́ya nā́dhamānāya
05.078.06b | ŕ̥ṣaye saptávadhraye
05.078.06c | māyā́bhir aśvinā yuváṁ
05.078.06d | vr̥kṣáṁ sáṁ ca ví cācathaḥ

05.078.07a | yáthā vā́taḥ puṣkaríṇīṁ
05.078.07b | samiṅgáyati sarvátaḥ
05.078.07c | evā́ te gárbha ejatu
05.078.07d | niraítu dáśamāsiyaḥ

05.078.08a | yáthā vā́to yáthā vánaṁ
05.078.08b | yáthā samudrá éjati
05.078.08c | evā́ tváṁ daśamāsiya
05.078.08d | sahā́vehi jarā́yuṇā

05.078.09a | dáśa mā́sāñ chaśayānáḥ
05.078.09b | kumāró ádhi mātári
05.078.09c | niraítu jīvó ákṣato
05.078.09d | jīvó jī́vantiyā ádhi

05.079.01a | mahé no adyá bodhaya
05.079.01b | úṣo rāyé divítmatī
05.079.01c | yáthā cin no ábodhayaḥ
05.079.01d | satyáśravasi vāyiyé
05.079.01e | sújāte áśvasūnr̥te

05.079.02a | yā́ sunīthé śaucadrathé
05.079.02b | ví aúcho duhitar divaḥ
05.079.02c | sā́ ví ucha sáhīyasi
05.079.02d | satyáśravasi vāyiyé
05.079.02e | sújāte áśvasūnr̥te

05.079.03a | sā́ no adyā́bharádvasur
05.079.03b | ví uchā duhitar divaḥ
05.079.03c | yó ví aúchaḥ sáhīyasi
05.079.03d | satyáśravasi vāyiyé
05.079.03e | sújāte áśvasūnr̥te

05.079.04a | abhí yé tvā vibhāvari
05.079.04b | stómair gr̥ṇánti váhnayaḥ
05.079.04c | maghaír maghoni suśríyo
05.079.04d | dā́manvantaḥ surātáyaḥ
05.079.04e | sújāte áśvasūnr̥te

05.079.05a | yác cid dhí te gaṇā́ imé
05.079.05b | chadáyanti magháttaye
05.079.05c | pári cid váṣṭayo dadhur
05.079.05d | dádato rā́dho áhrayaṁ
05.079.05e | sújāte áśvasūnr̥te

05.079.06a | aíṣu dhā vīrávad yáśa
05.079.06b | úṣo maghoni sūríṣu
05.079.06c | yé no rā́dhāṁsi áhrayā
05.079.06d | maghávāno árāsata
05.079.06e | sújāte áśvasūnr̥te

05.079.07a | tébhyo dyumnám br̥hád yáśa
05.079.07b | úṣo maghoni ā́ vaha
05.079.07c | yé no rā́dhāṁsi áśviyā
05.079.07d | gavyā́ bhájanta sūráyaḥ
05.079.07e | sújāte áśvasūnr̥te

05.079.08a | utá no gómatīr íṣa
05.079.08b | ā́ vahā duhitar divaḥ
05.079.08c | sākáṁ sū́ryasya raśmíbhiḥ
05.079.08d | śukraíḥ śócadbhir arcíbhiḥ
05.079.08e | sújāte áśvasūnr̥te

05.079.09a | ví uchā duhitar divo
05.079.09b | mā́ ciráṁ tanuthā ápaḥ
05.079.09c | nét tvā stenáṁ yáthā ripúṁ
05.079.09d | tápāti sū́ro arcíṣā
05.079.09e | sújāte áśvasūnr̥te

05.079.10a | etā́vad véd uṣas tuvám
05.079.10b | bhū́yo vā dā́tum arhasi
05.079.10c | yā́ stotŕ̥bhyo vibhāvari
05.079.10d | uchántī ná pramī́yase
05.079.10e | sújāte áśvasūnr̥te

05.080.01a | dyutádyāmānam br̥hatī́m r̥téna
05.080.01b | r̥tā́varīm aruṇápsuṁ vibhātī́m
05.080.01c | devī́m uṣásaṁ súvar āváhantīm
05.080.01d | práti víprāso matíbhir jarante

05.080.02a | eṣā́ jánaṁ darśatā́ bodháyantī
05.080.02b | sugā́n patháḥ kr̥ṇvatī́ yāti ágre
05.080.02c | br̥hadrathā́ br̥hatī́ viśvaminvā́
05.080.02d | uṣā́ jyótir yachati ágre áhnām

05.080.03a | eṣā́ góbhir aruṇébhir yujānā́
05.080.03b | ásredhantī rayím áprāyu cakre
05.080.03c | pathó rádantī suvitā́ya devī́
05.080.03d | puruṣṭutā́ viśvávārā ví bhāti

05.080.04a | eṣā́ víenī bhavati dvibárhā
05.080.04b | āviṣkr̥ṇvānā́ tanúvam purástāt
05.080.04c | r̥tásya pánthām ánu eti sādhú
05.080.04d | prajānatī́va ná díśo mināti

05.080.05a | eṣā́ śubhrā́ ná tanúvo vidānā́
05.080.05b | ūrdhvéva snātī́ dr̥śáye no asthāt
05.080.05c | ápa dvéṣo bā́dhamānā támāṁsi
05.080.05d | uṣā́ divó duhitā́ jyótiṣā́gāt

05.080.06a | eṣā́ pratīcī́ duhitā́ divó nr̥ŕ̥n
05.080.06b | yóṣeva bhadrā́ ní riṇīte ápsaḥ
05.080.06c | viūrṇvatī́ dāśúṣe vā́riyāṇi
05.080.06d | púnar jyótir yuvatíḥ pūrváthākaḥ

05.081.01a | yuñjáte mána utá yuñjate dhíyo
05.081.01b | víprā víprasya br̥ható vipaścítaḥ
05.081.01c | ví hótrā dadhe vayunāvíd éka ín
05.081.01d | mahī́ devásya savitúḥ páriṣṭutiḥ

05.081.02a | víśvā rūpā́ṇi práti muñcate kavíḥ
05.081.02b | prā́sāvīd bhadráṁ dvipáde cátuṣpade
05.081.02c | ví nā́kam akhyat savitā́ váreṇiyo
05.081.02d | ánu prayā́ṇam uṣáso ví rājati

05.081.03a | yásya prayā́ṇam ánu anyá íd yayúr
05.081.03b | devā́ devásya mahimā́nam ójasā
05.081.03c | yáḥ pā́rthivāni vimamé sá étaśo
05.081.03d | rájāṁsi deváḥ savitā́ mahitvanā́

05.081.04a | utá yāsi savitas trī́ṇi rocanā́
05.081.04b | utá sū́ryasya raśmíbhiḥ sám ucyasi
05.081.04c | utá rā́trīm ubhayátaḥ párīyasa
05.081.04d | utá mitró bhavasi deva dhármabhiḥ

05.081.05a | utéśiṣe prasavásya tvám éka íd
05.081.05b | utá pūṣā́ bhavasi deva yā́mabhiḥ
05.081.05c | utédáṁ víśvam bhúvanaṁ ví rājasi
05.081.05d | śyāvā́śvas te savita stómam ānaśe

05.082.01a | tát savitúr vr̥ṇīmahe
05.082.01b | vayáṁ devásya bhójanam
05.082.01c | śráyiṣṭhaṁ+ sarvadhā́tamaṁ
05.082.01d | túram bhágasya dhīmahi

05.082.02a | ásya hí sváyaśastaraṁ
05.082.02b | savitúḥ kác caná priyám
05.082.02c | ná minánti svarā́jiyam

05.082.03a | sá hí rátnāni dāśúṣe
05.082.03b | suvā́ti savitā́ bhágaḥ
05.082.03c | tám bhāgáṁ citrám īmahe

05.082.04a | adyā́ no deva savitaḥ
05.082.04b | prajā́vat sāvīḥ saúbhagam
05.082.04c | párā duṣvápniyaṁ suva

05.082.05a | víśvāni deva savitar
05.082.05b | duritā́ni párā suva
05.082.05c | yád bhadráṁ tán na ā́ suva

05.082.06a | ánāgaso áditaye
05.082.06b | devásya savitúḥ savé
05.082.06c | víśvā vāmā́ni dhīmahi

05.082.07a | ā́ viśvádevaṁ sátpatiṁ
05.082.07b | sūktaír adyā́ vr̥ṇīmahe
05.082.07c | satyásavaṁ savitā́ram

05.082.08a | yá imé ubhé áhanī
05.082.08b | purá éti áprayuchan
05.082.08c | suādhī́r deváḥ savitā́

05.082.09a | yá imā́ víśvā jātā́ni
05.082.09b | āśrāváyati ślókena
05.082.09c | prá ca suvā́ti savitā́

05.083.01a | áchā vada tavásaṁ gīrbhír ābhíḥ
05.083.01b | stuhí parjányaṁ námasā́ vivāsa
05.083.01c | kánikradad vr̥ṣabhó jīrádānū
05.083.01d | réto dadhāti óṣadhīṣu gárbham

05.083.02a | ví vr̥kṣā́n hanti utá hanti rakṣáso
05.083.02b | víśvam bibhāya bhúvanam mahā́vadhāt
05.083.02c | utā́nāgā īṣate vŕ̥ṣṇiyāvato
05.083.02d | yát parjánya stanáyan hánti duṣkŕ̥taḥ

05.083.03a | rathī́ iva káśayā́śvām̐ abhikṣipánn
05.083.03b | āvír dūtā́n kr̥ṇute varṣíyām̐ áha
05.083.03c | dūrā́t siṁhásya stanáthā úd īrate
05.083.03d | yát parjányaḥ kr̥ṇuté varṣíyaṁ nábhaḥ

05.083.04a | prá vā́tā vā́nti patáyanti vidyúta
05.083.04b | úd óṣadhīr jíhate pínvate súvaḥ
05.083.04c | írā víśvasmai bhúvanāya jāyate
05.083.04d | yát parjányaḥ pr̥thivī́ṁ rétasā́vati

05.083.05a | yásya vraté pr̥thivī́ nánnamīti
05.083.05b | yásya vraté śaphávaj járbhurīti
05.083.05c | yásya vratá óṣadhīr viśvárūpāḥ
05.083.05d | sá naḥ parjanya máhi śárma yacha

05.083.06a | divó no vr̥ṣṭím maruto rarīdhvam
05.083.06b | prá pinvata vŕ̥ṣṇo áśvasya dhā́rāḥ
05.083.06c | arvā́ṅ eténa stanayitnúnéhi
05.083.06d | apó niṣiñcánn ásuraḥ pitā́ naḥ

05.083.07a | abhí kranda stanáya gárbham ā́ dhā
05.083.07b | udanvátā pári dīyā ráthena
05.083.07c | dŕ̥tiṁ sú karṣa víṣitaṁ níañcaṁ
05.083.07d | samā́ bhavantu udváto nipādā́ḥ

05.083.08a | mahā́ntaṁ kóśam úd acā ní ṣiñca
05.083.08b | syándantāṁ kulyā́ víṣitāḥ purástāt
05.083.08c | ghr̥téna dyā́vāpr̥thivī́ ví undhi
05.083.08d | suprapāṇám bhavatu aghniyā́bhyaḥ

05.083.09a | yát parjanya kánikradat
05.083.09b | stanáyan háṁsi duṣkŕ̥taḥ
05.083.09c | prátīdáṁ víśvam modate
05.083.09d | yát kíṁ ca pr̥thivyā́m ádhi

05.083.10a | ávarṣīr varṣám úd u ṣū́ gr̥bhāya
05.083.10b | ákar dhánvāni átietavā́ u
05.083.10c | ájījana óṣadhīr bhójanāya kám
05.083.10d | utá prajā́bhyo avido manīṣā́m

05.084.01a | báḷ itthā́ párvatānaaṁ
05.084.01b | khidrám bibharṣi pr̥thivi
05.084.01c | prá yā́ bhū́mim pravatvati
05.084.01d | mahnā́ jinóṣi mahini

05.084.02a | stómāsas tvā vicāriṇi
05.084.02b | práti ṣṭobhanti aktúbhiḥ
05.084.02c | prá yā́ vā́jaṁ ná héṣantam
05.084.02d | perúm ásyasi arjuni

05.084.03a | dr̥r̥ḷhā́+ cid yā́ vánaspátīn
05.084.03b | kṣmayā́ dárdharṣi ójasā
05.084.03c | yát te abhrásya vidyúto
05.084.03d | divó várṣanti vr̥ṣṭáyaḥ

05.085.01a | prá samrā́je br̥hád arcā gabhīrám
05.085.01b | bráhma priyáṁ váruṇāya śrutā́ya
05.085.01c | ví yó jaghā́na śamitéva cárma
05.085.01d | upastíre pr̥thivī́ṁ sū́riyāya

05.085.02a | váneṣu ví antárikṣaṁ tatāna
05.085.02b | vā́jam árvatsu páya usríyāsu
05.085.02c | hr̥tsú krátuṁ váruṇo apsú agníṁ
05.085.02d | diví sū́ryam adadhāt sómam ádrau

05.085.03a | nīcī́nabāraṁ váruṇaḥ kávandham
05.085.03b | prá sasarja ródasī antárikṣam
05.085.03c | téna víśvasya bhúvanasya rā́jā
05.085.03d | yávaṁ ná vr̥ṣṭír ví unatti bhū́ma

05.085.04a | unátti bhū́mim pr̥thivī́m utá dyā́ṁ
05.085.04b | yadā́ dugdháṁ váruṇo váṣṭi ā́d ít
05.085.04c | sám abhréṇa vasata párvatāsas
05.085.04d | taviṣīyántaḥ śrathayanta vīrā́ḥ

05.085.05a | imā́m ū ṣú āsurásya śrutásya
05.085.05b | mahī́m māyā́ṁ váruṇasya prá vocam
05.085.05c | mā́neneva tasthivā́m̐ antárikṣe
05.085.05d | ví yó mamé pr̥thivī́ṁ sū́riyeṇa

05.085.06a | imā́m ū nú kavítamasya māyā́m
05.085.06b | mahī́ṁ devásya nákir ā́ dadharṣa
05.085.06c | ékaṁ yád udnā́ ná pr̥ṇánti énīr
05.085.06d | āsiñcántīr avánayaḥ samudrám

05.085.07a | aryamíyaṁ varuṇa mitríyaṁ vā
05.085.07b | sákhāyaṁ vā sádam íd bhrā́taraṁ vā
05.085.07c | veśáṁ vā nítyaṁ varuṇā́raṇaṁ vā
05.085.07d | yát sīm ā́gaś cakr̥mā́ śiśráthas tát

05.085.08a | kitavā́so yád riripúr ná dīví
05.085.08b | yád vā ghā satyám utá yán ná vidmá
05.085.08c | sárvā tā́ ví ṣya śithiréva deva
05.085.08d | ádhā te syāma varuṇa priyā́saḥ

05.086.01a | índraagnī yám ávatha
05.086.01b | ubhā́ vā́jeṣu mártiyam
05.086.01c | dr̥r̥ḷhā́+ cit sá prá bhedati
05.086.01d | dyumnā́ vā́ṇīr iva tritáḥ

05.086.02a | yā́ pŕ̥tanāsu duṣṭárā
05.086.02b | yā́ vā́jeṣu śravā́yiyā
05.086.02c | *yā́ páñca carṣaṇī́r abhí
05.086.02d | indrāgnī́ tā́ havāmahe

05.086.03a | táyor íd ámavac chávas
05.086.03b | tigmā́ didyún maghóonoḥ
05.086.03c | práti drúṇā gábhastiyor
05.086.03d | gávāṁ vr̥traghná éṣate

05.086.04a | tā́ vām éṣe ráthānaam
05.086.04b | indraagnī́ havāmahe
05.086.04c | pátī turásya rā́dhaso
05.086.04d | vidvā́ṁsā gírvaṇastamā

05.086.05a | tā́ vr̥dhántāv ánu diyū́n
05.086.05b | mártāya devā́v adábhā
05.086.05c | árhantā cit puró dadhe
05.086.05d | áṁśeva devā́v árvate

05.086.06a | evā́ indraagníbhyām
05.086.06b | áhāvi haviyáṁ śūṣyaṁ
05.086.06c | ghr̥táṁ ná pūtám ádribhiḥ
05.086.06d | tā́ sūríṣu śrávo br̥hád
05.086.06e | rayíṁ gr̥ṇátsu didhr̥tam
05.086.06f | íṣaṁ gr̥ṇátsu didhr̥tam

05.087.01a | prá vo mahé matáyo yantu víṣṇave
05.087.01b | marútvate girijā́ evayā́marut
05.087.01c | prá śárdhāya práyajyave sukhādáye
05.087.01d | taváse bhandádiṣṭaye
05.087.01e | dhúnivratāya śávase

05.087.02a | prá yé jātā́ mahinā́ yé ca nú svayám
05.087.02b | prá vidmánā bruváta evayā́marut
05.087.02c | krátvā tád vo maruto nā́dhŕ̥ṣe śávo
05.087.02d | dānā́ mahnā́ tád eṣaam
05.087.02e | ádhr̥ṣṭāso ná ádrayaḥ

05.087.03a | prá yé divó br̥hatáḥ śr̥ṇviré girā́
05.087.03b | suśúkvānaḥ subhúva evayā́marut
05.087.03c | ná yéṣaam írī sadhástha ī́ṣṭa ā́m̐
05.087.03d | agnáyo ná svávidyutaḥ
05.087.03e | prá syandrā́so dhúnīnaam

05.087.04a | sá cakrame maható nír urukramáḥ
05.087.04b | samānásmāt sádasa evayā́marut
05.087.04c | yadā́yukta tmánā suvā́d ádhi ṣṇúbhir
05.087.04d | víṣpardhaso vímahaso
05.087.04e | jígāti śévr̥dho nŕ̥bhiḥ

05.087.05a | svanó ná vo ámavān rejayad vŕ̥ṣā
05.087.05b | tveṣó yayís taviṣá evayā́marut
05.087.05c | yénā sáhanta r̥ñjáta svárociṣa
05.087.05d | sthā́raśmāno hiraṇyáyāḥ
05.087.05e | suāyudhā́sa iṣmíṇaḥ

05.087.06a | apāró vo mahimā́ vr̥ddhaśavasas
05.087.06b | tveṣáṁ śávo avatu evayā́marut
05.087.06c | sthā́tāro hí prásitau saṁdŕ̥śi sthána
05.087.06d | té na uruṣyatā nidáḥ
05.087.06e | śuśukvā́ṁso ná agnáyaḥ

05.087.07a | té rudrā́saḥ súmakhā agnáyo yathā
05.087.07b | tuvidyumnā́ avantu evayā́marut
05.087.07c | dīrghám pr̥thú paprathe sádma pā́rthivaṁ
05.087.07d | yéṣām ájmeṣu ā́ maháḥ
05.087.07e | śárdhāṁsi ádbhutainasām

05.087.08a | adveṣó no maruto gātúm étana
05.087.08b | śrótā hávaṁ jaritúr evayā́marut
05.087.08c | víṣṇor maháḥ samanyavo yuyotana
05.087.08d | smád rathíyo ná daṁsánā
05.087.08e | ápa dvéṣāṁsi sanutáḥ

05.087.09a | gántā no yajñáṁ yajñiyāḥ suśámi
05.087.09b | śrótā hávam arakṣá evayā́marut
05.087.09c | jyéṣṭhāso ná párvatāso víomani
05.087.09d | yūyáṁ tásya pracetasaḥ
05.087.09e | syā́ta durdhártavo nidáḥ

06.001.01a | tuváṁ hí agne prathamó manóta
06.001.01b | asyā́ dhiyó ábhavo dasma hótā
06.001.01c | tváṁ sīṁ vr̥ṣann akr̥ṇor duṣṭárītu
06.001.01d | sáho víśvasmai sáhase sáhadhyai

06.001.02a | ádhā hótā ní asīdo yájīyān
06.001.02b | iḷás padá iṣáyann ī́ḍiyaḥ sán
06.001.02c | táṁ tvā náraḥ prathamáṁ devayánto
06.001.02d | mahó rāyé citáyanto ánu gman

06.001.03a | vr̥téva yántam bahúbhir vasavyai\s
06.001.03b | tuvé rayíṁ jāgr̥vā́ṁso ánu gman
06.001.03c | rúśantam agníṁ darśatám br̥hántaṁ
06.001.03d | vapā́vantaṁ viśváhā dīdivā́ṁsam

06.001.04a | padáṁ devásya námasā viántaḥ
06.001.04b | śravasyávaḥ śráva āpann ámr̥ktam
06.001.04c | nā́māni cid dadhire yajñíyāni
06.001.04d | bhadrā́yāṁ te raṇayanta sáṁdr̥ṣṭau

06.001.05a | tuvā́ṁ vardhanti kṣitáyaḥ pr̥thivyā́ṁ
06.001.05b | tuvā́ṁ rā́ya ubháyāso jánānām
06.001.05c | tuváṁ trātā́ taraṇe cétiyo bhūḥ
06.001.05d | pitā́ mātā́ sádam ín mā́nuṣāṇām

06.001.06a | saparyéṇyaḥ sá priyó vikṣú agnír
06.001.06b | hótā mandró ní ṣasādā yájīyān
06.001.06c | táṁ tvā vayáṁ dáma ā́ dīdivā́ṁsam
06.001.06d | úpa jñubā́dho námasā sadema

06.001.07a | táṁ tvā vayáṁ sudhíyo návyam agne
06.001.07b | sumnāyáva īmahe devayántaḥ
06.001.07c | tuváṁ víśo anayo dī́diyāno
06.001.07d | divó agne br̥hatā́ rocanéna

06.001.08a | viśā́ṁ kavíṁ viśpátiṁ śáśvatīnāṁ
06.001.08b | nitóśanaṁ vr̥ṣabháṁ carṣaṇīnā́m
06.001.08c | prétīṣaṇim iṣáyantam pavākáṁ+
06.001.08d | rā́jantam agníṁ yajatáṁ rayīṇā́m

06.001.09a | só agna īje śaśamé ca márto
06.001.09b | yás ta ā́naṭ samídhā havyádātim
06.001.09c | yá ā́hutim pári védā námobhir
06.001.09d | víśvét sá vāmā́ dadhate tuvótaḥ

06.001.10a | asmā́ u te máhi mahé vidhema
06.001.10b | námobhir agne samídhotá havyaíḥ
06.001.10c | védī sūno sahaso gīrbhír ukthaír
06.001.10d | ā́ te bhadrā́yāṁ sumataú yatema

06.001.11a | ā́ yás tatántha ródasī ví bhāsā́
06.001.11b | śrávobhiś ca śravasíyas tárutraḥ
06.001.11c | br̥hádbhir vā́jai sthávirebhir asmé
06.001.11d | revádbhir agne vitaráṁ ví bhāhi

06.001.12a | nr̥vád vaso sádam íd dhehi asmé
06.001.12b | bhū́ri tokā́ya tánayāya paśváḥ
06.001.12c | pūrvī́r íṣo br̥hatī́r āréaghā
06.001.12d | asmé bhadrā́ sauśravasā́ni santu

06.001.13a | purū́ṇi agne purudhā́ tuvāyā́
06.001.13b | vásūni rājan vasútā te aśyām
06.001.13c | purū́ṇi hí tvé puruvāra sánti
06.001.13d | ágne vásu vidhaté rā́jani tvé

06.002.01a | tuváṁ hí kṣaítavad yáśo
06.002.01b | ágne mitró ná pátyase
06.002.01c | tuváṁ vicarṣaṇe śrávo
06.002.01d | váso puṣṭíṁ ná puṣyasi

06.002.02a | tuvā́ṁ hí ṣmā carṣaṇáyo
06.002.02b | yajñébhir gīrbhír ī́ḷate
06.002.02c | tvā́ṁ vājī́ yāti avr̥kó
06.002.02d | rajastū́r viśvácarṣaṇiḥ

06.002.03a | sajóṣas tvā divó náro
06.002.03b | yajñásya ketúm indhate
06.002.03c | yád dha syá mā́nuṣo jánaḥ
06.002.03d | sumnāyúr juhvé adhvaré

06.002.04a | ŕ̥dhad yás te sudā́nave
06.002.04b | dhiyā́ mártaḥ śaśámate
06.002.04c | ūtī́ ṣá br̥ható divó
06.002.04d | dviṣó áṁho ná tarati

06.002.05a | samídhā yás ta ā́hutiṁ
06.002.05b | níśitim mártiyo náśat
06.002.05c | vayā́vantaṁ sá puṣyati
06.002.05d | kṣáyam agne śatā́yuṣam

06.002.06a | tveṣás te dhūmá r̥ṇvati
06.002.06b | diví ṣáñ chukrá ā́tataḥ
06.002.06c | sū́ro ná hí dyutā́ tuváṁ
06.002.06d | kr̥pā́ pavāka+ rócase

06.002.07a | ádhā hí vikṣú ī́ḍiyo
06.002.07b | ási priyó no átithiḥ
06.002.07c | raṇváḥ purī́va jū́riyaḥ
06.002.07d | sūnúr ná trayayā́yiyaḥ

06.002.08a | krátvā hí dróṇe ajyáse
06.002.08b | ágne vājī́ ná kŕ̥tviyaḥ
06.002.08c | párijmeva svadhā́ gáyo
06.002.08d | átyo ná hvāriyáḥ śíśuḥ

06.002.09a | tuváṁ tiyā́ cid ácyutā
06.002.09b | ágne paśúr ná yávase
06.002.09c | dhā́mā ha yát te ajara
06.002.09d | vánā vr̥ścánti śíkvasaḥ

06.002.10a | véṣi hí adhvarīyatā́m
06.002.10b | ágne hótā dáme viśā́m
06.002.10c | samŕ̥dho viśpate kr̥ṇu
06.002.10d | juṣásva havyám aṅgiraḥ

06.002.11a | áchā no mitramaho deva devā́n
06.002.11b | ágne vócaḥ sumatíṁ ródasīyoḥ
06.002.11c | vīhí suastíṁ sukṣitíṁ divó nr̥ŕ̥n
06.002.11d | dviṣó áṁhāṁsi duritā́ tarema
06.002.11e | tā́ tarema távā́vasā tarema

06.003.01a | ágne sá kṣeṣad r̥tapā́ r̥tejā́
06.003.01b | urú jyótir naśate devayúṣ ṭe
06.003.01c | yáṁ tvám mitréṇa váruṇaḥ sajóṣā
06.003.01d | déva pā́si tyájasā mártam áṁhaḥ

06.003.02a | ījé yajñébhiḥ śaśamé śámībhir
06.003.02b | r̥dhádvārāya agnáye dadāśa
06.003.02c | evā́ caná táṁ yaśásām ájuṣṭir
06.003.02d | nā́ṁho mártaṁ naśate ná prádr̥ptiḥ

06.003.03a | sū́ro ná yásya dr̥śatír arepā́
06.003.03b | bhīmā́ yád éti śucatás ta ā́ dhī́ḥ
06.003.03c | héṣasvataḥ śurúdho nā́yám aktóḥ
06.003.03d | kútrā cid raṇvó vasatír vanejā́ḥ

06.003.04a | tigmáṁ cid éma máhi várpo asya
06.003.04b | bhásad áśvo ná yamasāná āsā́
06.003.04c | vijéhamānaḥ paraśúr ná jihvā́ṁ
06.003.04d | dravír ná drāvayati dā́ru dhákṣat

06.003.05a | sá íd ásteva práti dhād asiṣyáñ
06.003.05b | chíśīta téjo áyaso ná dhā́rām
06.003.05c | citrádhrajatir aratír yó aktór
06.003.05d | vér ná druṣádvā raghupátmajaṁhāḥ

06.003.06a | sá īṁ rebhó ná práti vasta usrā́ḥ
06.003.06b | śocíṣā rārapīti mitrámahāḥ
06.003.06c | náktaṁ yá īm aruṣó yó dívā nr̥ŕ̥n
06.003.06d | ámartiyo aruṣó yó dívā nr̥ŕ̥n

06.003.07a | divó ná yásya vidható návīnod
06.003.07b | vŕ̥ṣā rukṣá ̀ óṣadhīṣu nūnot
06.003.07c | ghŕ̥ṇā ná yó dhrájasā pátmanā yánn
06.003.07d | ā́ ródasī vásunādáṁ supátnī

06.003.08a | dhā́yobhir vā yó yújiyebhir arkaír
06.003.08b | vidyún ná davidyot suvébhiḥ śúṣmaiḥ
06.003.08c | śárdho vā yó marútaaṁ tatákṣa
06.003.08d | r̥bhúr ná tveṣó rabhasānó adyaut

06.004.01a | yáthā hotar mánuṣo devátātā
06.004.01b | yajñébhiḥ sūno sahaso yájāsi
06.004.01c | evā́ no adyá samanā́ samānā́n
06.004.01d | uśánn agna uśató yakṣi devā́n

06.004.02a | sá no vibhā́vā cakṣáṇir ná vástor
06.004.02b | agnír vandā́ru védiyaś cáno dhāt
06.004.02c | viśvā́yur yó amŕ̥to mártiyeṣu
06.004.02d | uṣarbhúd bhū́d átithir jātávedāḥ

06.004.03a | dyā́vo ná yásya panáyanti ábhvam
06.004.03b | bhā́sāṁsi vaste sū́riyo ná śukráḥ
06.004.03c | ví yá inóti ajáraḥ pavākó+
06.004.03d | áśnasya cic chiśnathat pūrviyā́ṇi

06.004.04a | vadmā́ hí sūno ási admasádvā
06.004.04b | cakré agnír janúṣā ájma ánnam
06.004.04c | sá tuváṁ na ūrjasana ū́rjaṁ dhā
06.004.04d | rā́jeva jer avr̥ké kṣeṣi antáḥ

06.004.05a | nítikti yó vāraṇám ánnam átti
06.004.05b | vāyúr ná rā́ṣṭrī áti eti aktū́n
06.004.05c | turyā́ma yás ta ādíśām árātīr
06.004.05d | átyo ná hrútaḥ pátataḥ parihrút

06.004.06a | ā́ sū́riyo ná bhānumádbhir arkaír
06.004.06b | ágne tatántha ródasī ví bhāsā́
06.004.06c | citró nayat pári támāṁsi aktáḥ
06.004.06d | śocíṣā pátmann auśijó ná dī́yan

06.004.07a | tuvā́ṁ hí mandrátamam arkaśokaír
06.004.07b | vavr̥máhe máhi naḥ śróṣi agne
06.004.07c | índraṁ ná tvā ̀ śávasā devátā
06.004.07d | vāyúm pr̥ṇanti rā́dhasā nŕ̥tamāḥ

06.004.08a | nū́ no agne avr̥kébhiḥ suastí
06.004.08b | véṣi rāyáḥ pathíbhiḥ párṣi áṁhaḥ
06.004.08c | tā́ sūríbhyo gr̥ṇaté rāsi sumnám
06.004.08d | mádema ̀ śatáhimāḥ suvī́rāḥ

06.005.01a | huvé vaḥ sūnúṁ sáhaso yúvānam
06.005.01b | ádroghavācam matíbhir yáviṣṭham
06.005.01c | yá ínvati dráviṇāni prácetā
06.005.01d | viśvávārāṇi puruvā́ro adhrúk

06.005.02a | tuvé vásūni purvaṇīka hotar
06.005.02b | doṣā́ vástor érire yajñíyāsaḥ
06.005.02c | kṣā́meva víśvā bhúvanāni yásmin
06.005.02d | sáṁ saúbhagāni dadhiré pavāké+

06.005.03a | tuváṁ vikṣú pradívaḥ sīda āsú
06.005.03b | krátvā rathī́r abhavo vā́riyāṇām
06.005.03c | áta inoṣi vidhaté cikitvo
06.005.03d | ví ānuṣág jātavedo vásūni

06.005.04a | yó naḥ sánutyo abhidā́sad agne
06.005.04b | yó ántaro mitramaho vanuṣyā́t
06.005.04c | tám ajárebhir vŕ̥ṣabhis táva svaís
06.005.04d | tápā tapiṣṭha tápasā tápasvān

06.005.05a | yás te yajñéna samídhā yá ukthaír
06.005.05b | arkébhiḥ sūno sahaso dádāśat
06.005.05c | sá mártiyeṣu amr̥ta prácetā
06.005.05d | rāyā́ dyumnéna śrávasā ví bhāti

06.005.06a | sá tát kr̥dhi iṣitás tū́yam agne
06.005.06b | spŕ̥dho bādhasva sáhasā sáhasvān
06.005.06c | yác chasyáse dyúbhir aktó vácobhis
06.005.06d | táj juṣasva jaritúr ghóṣi mánma

06.005.07a | aśyā́ma táṁ kā́mam agne távotī́
06.005.07b | aśyā́ma rayíṁ rayivaḥ suvī́ram
06.005.07c | aśyā́ma vā́jam abhí vājáyanto
06.005.07d | aśyā́ma dyumnám ajarājáraṁ te

06.006.01a | prá návyasā sáhasaḥ sūnúm áchā
06.006.01b | yajñéna gātúm áva ichámānaḥ
06.006.01c | vr̥ścádvanaṁ kr̥ṣṇáyāmaṁ rúśantaṁ
06.006.01d | vītī́ hótāraṁ diviyáṁ jigāti

06.006.02a | sá śvitānás tanyatū́ rocanasthā́
06.006.02b | ajárebhir nā́nadadbhir yáviṣṭhaḥ
06.006.02c | yáḥ pavākáḥ+ purutámaḥ purū́ṇi
06.006.02d | pr̥thū́ni agnír anuyā́ti bhárvan

06.006.03a | ví te víṣvag vā́tajūtāso agne
06.006.03b | bhā́māsaḥ śuce śúcayaś caranti
06.006.03c | tuvimrakṣā́so diviyā́ návagvā
06.006.03d | vánā vananti dhr̥ṣatā́ rujántaḥ

06.006.04a | yé te śukrā́saḥ śúcayaḥ śuciṣmaḥ
06.006.04b | kṣáaṁ vápanti víṣitāso áśvāḥ
06.006.04c | ádha bhramás ta urviyā́ ví bhāti
06.006.04d | yātáyamāno ádhi sā́nu pŕ̥śneḥ

06.006.05a | ádha jihvā́ pāpatīti prá vŕ̥ṣṇo
06.006.05b | goṣuyúdho ná aśániḥ sr̥jānā́
06.006.05c | śū́rasyeva prásitiḥ kṣātír agnér
06.006.05d | durvártur bhīmó dayate vánāni

06.006.06a | ā́ bhānúnā pā́rthivāni jráyāṁsi
06.006.06b | mahás todásya dhr̥ṣatā́ tatantha
06.006.06c | sá bādhasva ápa bhayā́ sáhobhi
06.006.06d | spŕ̥dho vanuṣyán vanúṣo ní jūrva

06.006.07a | sá citra citráṁ citáyantam asmé
06.006.07b | cítrakṣatra citrátamaṁ vayodhā́m
06.006.07c | candráṁ rayím puruvī́ram br̥hántaṁ
06.006.07d | cándra candrā́bhir gr̥ṇaté yuvasva

06.007.01a | mūrdhā́naṁ divó aratím pr̥thivyā́
06.007.01b | vaiśvānarám r̥tá ā́ jātám agním
06.007.01c | kavíṁ samrā́jam átithiṁ jánānām
06.007.01d | āsánn ā́ pā́traṁ janayanta devā́ḥ

06.007.02a | nā́bhiṁ yajñā́nāṁ sádanaṁ rayīṇā́m
06.007.02b | mahā́m āhāvám abhí sáṁ navanta
06.007.02c | vaiśvānaráṁ rathíyam adhvarā́ṇāṁ
06.007.02d | yajñásya ketúṁ janayanta devā́ḥ

06.007.03a | tuvád vípro jāyate vājī́ agne
06.007.03b | tuvád vīrā́so abhimātiṣā́haḥ
06.007.03c | vaíśvānara tuvám asmā́su dhehi
06.007.03d | vásūni rājan spr̥hayā́yiyāṇi

06.007.04a | tuvā́ṁ víśve amr̥ta jā́yamānaṁ
06.007.04b | śíśuṁ ná devā́ abhí sáṁ navante
06.007.04c | táva krátubhir amr̥tatvám āyan
06.007.04d | vaíśvānara yát pitarór+ ádīdeḥ

06.007.05a | vaíśvānara táva tā́ni vratā́ni
06.007.05b | mahā́ni agne nákir ā́ dadharṣa
06.007.05c | yáj jā́yamānaḥ pitarór+ upásthe
06.007.05d | ávindaḥ ketúṁ vayúneṣu áhnām

06.007.06a | vaiśvānarásya vímitāni cákṣasā
06.007.06b | sā́nūni divó amŕ̥tasya ketúnā
06.007.06c | tásyéd u víśvā bhúvanā́dhi mūrdháni
06.007.06d | vayā́ iva ruruhuḥ saptá visrúhaḥ

06.007.07a | ví yó rájāṁsi ámimīta sukrátur
06.007.07b | vaiśvānaró ví divó rocanā́ kavíḥ
06.007.07c | pári yó víśvā bhúvanāni paprathé
06.007.07d | ádabdho gopā́ amŕ̥tasya rakṣitā́

06.008.01a | pr̥kṣásya vŕ̥ṣṇo aruṣásya nū́ sáhaḥ
06.008.01b | prá nú vocaṁ vidáthā jātávedasaḥ
06.008.01c | vaiśvānarā́ya matír návyasī śúciḥ
06.008.01d | sóma iva pavate cā́rur agnáye

06.008.02a | sá jā́yamānaḥ paramé víomani
06.008.02b | vratā́ni agnír vratapā́ arakṣata
06.008.02c | ví antárikṣam amimīta sukrátur
06.008.02d | vaiśvānaró mahinā́ nā́kam aspr̥śat

06.008.03a | ví astabhnād ródasī mitró ádbhuto
06.008.03b | antarvā́vad akr̥ṇoj jyótiṣā támaḥ
06.008.03c | ví cármaṇīva dhiṣáṇe avartayad
06.008.03d | vaiśvānaró víśvam adhatta vŕ̥ṣṇiyam

06.008.04a | apā́m upásthe mahiṣā́ agr̥bhṇata
06.008.04b | víśo rā́jānam úpa tasthur r̥gmíyam
06.008.04c | ā́ dūtó agním abharad vivásvato
06.008.04d | vaiśvānarám mātaríśvā parāvátaḥ

06.008.05a | yugé-yuge vidathíyaṁ gr̥ṇádbhiyo
06.008.05b | ágne rayíṁ yaśásaṁ dhehi návyasīm
06.008.05c | pavyéva rājann agháśaṁsam ajara
06.008.05d | nīcā́ ní vr̥śca vanínaṁ ná téjasā

06.008.06a | asmā́kam agne maghávatsu dhāraya
06.008.06b | ánāmi kṣatrám ajáraṁ suvī́riyam
06.008.06c | vayáṁ jayema śatínaṁ sahasríṇaṁ
06.008.06d | vaíśvānara vā́jam agne távotíbhiḥ

06.008.07a | ádabdhebhis táva gopā́bhir iṣṭe
06.008.07b | asmā́kam pāhi triṣadhastha sūrī́n
06.008.07c | rákṣā ca no dadúṣāṁ śárdho agne
06.008.07d | vaíśvānara prá ca tārī stávānaḥ

06.009.01a | áhaś ca kr̥ṣṇám áhar árjunaṁ ca
06.009.01b | ví vartete rájasī vediyā́bhiḥ
06.009.01c | vaiśvānaró jā́yamāno ná rā́jā
06.009.01d | ávātiraj jyótiṣāgnís támāṁsi

06.009.02a | nā́háṁ tántuṁ ná ví jānāmi ótuṁ
06.009.02b | ná yáṁ váyanti samaré 'tamānāḥ
06.009.02c | kásya svit putrá ihá váktuvāni
06.009.02d | paró vadāti ávareṇa pitrā́

06.009.03a | sá ít tántuṁ sá ví jānāti ótuṁ
06.009.03b | sá váktuvāni r̥tuthā́ vadāti
06.009.03c | yá īṁ cíketad amŕ̥tasya gopā́
06.009.03d | aváś cáran paró anyéna páśyan

06.009.04a | ayáṁ hótā prathamáḥ páśyatemám
06.009.04b | idáṁ jyótir amŕ̥tam mártiyeṣu
06.009.04c | ayáṁ sá jajñe dhruvá ā́ níṣatto
06.009.04d | ámartiyas tanúvā várdhamānaḥ

06.009.05a | dhruváṁ jyótir níhitaṁ dr̥śáye kám
06.009.05b | máno jáviṣṭham patáyatsu antáḥ
06.009.05c | víśve devā́ḥ sámanasaḥ sáketā
06.009.05d | ékaṁ krátum abhí ví yanti sādhú

06.009.06a | ví me kárṇā patayato ví cákṣur
06.009.06b | vī́dáṁ jyótir hŕ̥daya ā́hitaṁ yát
06.009.06c | ví me mánaś carati dūráādhīḥ
06.009.06d | kíṁ svid vakṣyā́mi kím u nū́ maniṣye

06.009.07a | víśve devā́ anamasyan bhiyānā́s
06.009.07b | tuvā́m agne támasi tasthivā́ṁsam
06.009.07c | vaiśvānaré avatu ūtáye no
06.009.07d | ámartiyo avatu ūtáye naḥ

06.010.01a | puró vo mandráṁ diviyáṁ suvr̥ktím
06.010.01b | prayatí yajñé agním adhvaré dadhidhvam
06.010.01c | purá ukthébhiḥ sá hí no vibhā́vā
06.010.01d | suadhvarā́ karati jātávedāḥ

06.010.02a | tám u dyumaḥ puruaṇīka hotar
06.010.02b | ágne agníbhir mánuṣa idhānáḥ
06.010.02c | stómaṁ yám asmai mamáteva śūṣáṁ
06.010.02d | ghr̥táṁ ná śúci matáyaḥ pavante

06.010.03a | pīpā́ya sá śrávasā mártiyeṣu
06.010.03b | yó agnáye dadā́śa vípra ukthaíḥ
06.010.03c | citrā́bhis tám ūtíbhiś citráśocir
06.010.03d | vrajásya sātā́ gómato dadhāti

06.010.04a | ā́ yáḥ papraú ̀ jā́yamāna urvī́
06.010.04b | dūredŕ̥śā bhaasā́ kr̥ṣṇáadhvā
06.010.04c | ádha bahú cit táma ū́rmiyāyās
06.010.04d | tiráḥ śocíṣā dadr̥śe pavākáḥ+

06.010.05a | nū́ naś citrám puruvā́jābhir ūtī́
06.010.05b | ágne rayím maghávadbhyaś ca dhehi
06.010.05c | yé rā́dhasā śrávasā cā́ti anyā́n
06.010.05d | suvī́ryebhiś ca abhí sánti jánān

06.010.06a | imáṁ yajñáṁ cáno dhā agna uśán
06.010.06b | yáṁ ta āsānó juhuté havíṣmān
06.010.06c | bharádvājeṣu dadhiṣe suvr̥ktím
06.010.06d | ávīr vā́jasya gádhiyasya sātaú

06.010.07a | ví dvéṣāṁsi inuhí vardháyéḷām
06.010.07b | mádema ̀ śatáhimāḥ suvī́rāḥ

06.011.01a | yájasva hotar iṣitó yájīyān
06.011.01b | ágne bā́dho marútāṁ ná práyukti
06.011.01c | ā́ no mitrā́váruṇā nā́satiyā
06.011.01d | dyā́vā hotrā́ya pr̥thivī́ vavr̥tyāḥ

06.011.02a | tuváṁ hótā mandrátamo no adhrúg
06.011.02b | antár devó vidáthā mártiyeṣu
06.011.02c | pavākáyā+ juhúvā váhnir āsā́
06.011.02d | ágne yájasva tanúvaṁ táva svā́m

06.011.03a | dhániyā cid dhí tvé dhiṣáṇā váṣṭi
06.011.03b | prá devā́ñ jánma gr̥ṇaté yájadhyai
06.011.03c | vépiṣṭho áṅgirasāṁ yád dha vípro
06.011.03d | mádhu chandó bhánati rebhá iṣṭaú

06.011.04a | ádidyutat sú ápāko vibhā́vā
06.011.04b | ágne yájasva ródasī urūcī́
06.011.04c | āyúṁ ná yáṁ námasā rātáhavyā
06.011.04d | añjánti suprayásam páñca jánāḥ

06.011.05a | vr̥ñjé ha yán námasā barhír agnā́v
06.011.05b | áyāmi srúg ghr̥távatī suvr̥ktíḥ
06.011.05c | ámyakṣi sádma sádane pr̥thivyā́
06.011.05d | áśrāyi yajñáḥ sū́riye ná cákṣuḥ

06.011.06a | daśasyā́ naḥ puruaṇīka hotar
06.011.06b | devébhir agne agníbhir idhānáḥ
06.011.06c | rāyáḥ sūno sahaso vāvasānā́
06.011.06d | áti srasema vr̥jánaṁ ná áṁhaḥ

06.012.01a | mádhye hótā duroṇé barhíṣo rā́ḷ
06.012.01b | agnís todásya ródasī yájadhyai
06.012.01c | ayáṁ sá sūnúḥ sáhasa r̥tā́vā
06.012.01d | dūrā́t sū́ryo ná śocíṣā tatāna

06.012.02a | ā́ yásmin tvé sú ápāke yajatra
06.012.02b | yákṣad rājan sarvátāteva nú dyaúḥ
06.012.02c | triṣadhásthas tatarúṣo ná jáṁho
06.012.02d | havyā́ maghā́ni mā́nuṣā yájadhyai

06.012.03a | téjiṣṭhā yásya aratír vanerā́ṭ
06.012.03b | todó ádhvan ná vr̥dhasānó adyaut
06.012.03c | adroghó ná dravitā́ cetati tmánn
06.012.03d | ámartiyo avartrá óṣadhīṣu

06.012.04a | sá asmā́kebhir etárī ná śūṣaír
06.012.04b | agní ṣṭave dáma ā́ jātávedāḥ
06.012.04c | drúanno vanván krátuvā ná árvā
06.012.04d | usráḥ pitéva jārayā́yi yajñaíḥ

06.012.05a | ádha sma asya panayanti bhā́so
06.012.05b | vŕ̥thā yát tákṣad anuyā́ti pr̥thvī́m
06.012.05c | sadyó yáḥ syandró víṣito dhávīyān
06.012.05d | r̥ṇó ná tāyúr áti dhánuvā rāṭ

06.012.06a | sá tváṁ no arvan nídāyā
06.012.06b | víśvebhir agne agníbhir idhānáḥ
06.012.06c | véṣi rāyó ̀ ví yāsi duchúnā
06.012.06d | mádema ̀ śatáhimāḥ suvī́rāḥ

06.013.01a | tuvád víśvā subhaga saúbhagāni
06.013.01b | ágne ví yanti vaníno ná vayā́ḥ
06.013.01c | śruṣṭī́ rayír ̀ vā́jo vr̥tratū́rye
06.013.01d | divó vr̥ṣṭír ī́ḍiyo rītír apā́m

06.013.02a | tuvám bhágo na ā́ hí rátnam iṣé
06.013.02b | párijmeva kṣayasi dasmávarcāḥ
06.013.02c | ágne mitró ná br̥hatá r̥tásya
06.013.02d | ási kṣattā́ vāmásya deva bhū́reḥ

06.013.03a | sá sátpatiḥ śávasā hanti vr̥trám
06.013.03b | ágne vípro ví paṇér bharti vā́jam
06.013.03c | yáṁ tvám praceta r̥tajāta rāyā́
06.013.03d | sajóṣā náptrā apáaṁ hinóṣi

06.013.04a | yás te sūno sahaso gīrbhír ukthaír
06.013.04b | yajñaír márto níśitiṁ vediyā́naṭ
06.013.04c | víśvaṁ sá deva práti vā́ram agne
06.013.04d | dhatté dhāníyam pátyate vasavyai\ḥ

06.013.05a | tā́ nŕ̥bhya ā́ sauśravasā́ suvī́rā
06.013.05b | ágne sūno sahasaḥ puṣyáse dhāḥ
06.013.05c | kr̥ṇóṣi yác chávasā bhū́ri paśvó
06.013.05d | váyo vŕ̥kāya aráye jásuraye

06.013.06a | vadmā́ sūno sahaso no víhāyā
06.013.06b | ágne tokáṁ tánayaṁ vājí no dāḥ
06.013.06c | víśvābhir gīrbhír abhí pūrtím aśyām
06.013.06d | mádema ̀ śatáhimāḥ suvī́rāḥ

06.014.01a | agnā́ yó mártiyo dúvo
06.014.01b | dhíyaṁ jujóṣa dhītíbhiḥ
06.014.01c | bhásan nú ṣá prá pūrviyá
06.014.01d | íṣaṁ vurīta ávase

06.014.02a | agnír íd dhí prácetā
06.014.02b | agnír vedhástama ŕ̥ṣiḥ
06.014.02c | agníṁ hótāram īḷate
06.014.02d | yajñéṣu mánuṣo víśaḥ

06.014.03a | nā́nā hí agne ávase
06.014.03b | spárdhante rā́yo ariyáḥ
06.014.03c | tū́rvanto dásyum āyávo
06.014.03d | vrataíḥ sī́kṣanto avratám

06.014.04a | agnír apsā́m r̥tīṣáhaṁ
06.014.04b | vīráṁ dadāti sátpatim
06.014.04c | yásya trásanti śávasaḥ
06.014.04d | saṁcákṣi śátravo bhiyā́

06.014.05a | agnír hí vidmánā nidó
06.014.05b | devó mártam uruṣyáti
06.014.05c | sahā́vā yásya ávr̥to
06.014.05d | rayír vā́jeṣu ávr̥taḥ

06.014.06a | áchā no mitramaho deva devā́n
06.014.06b | ágne vócaḥ sumatíṁ ródasīyoḥ
06.014.06c | vīhí suastíṁ sukṣitíṁ divó nr̥ŕ̥n
06.014.06d | dviṣó áṁhāṁsi duritā́ tarema
06.014.06e | tā́ tarema távā́vasā tarema

06.015.01a | imám ū ṣú vo átithim uṣarbúdhaṁ
06.015.01b | víśvāsāṁ viśā́m pátim r̥ñjase girā́
06.015.01c | vétī́d divó janúṣā kác cid ā́ śúcir
06.015.01d | jiyók cid atti gárbho yád ácyutam

06.015.02a | mitráṁ ná yáṁ súdhitam bhŕ̥gavo dadhúr
06.015.02b | vánaspátāv ī́ḍiyam ūrdhváśociṣam
06.015.02c | sá tváṁ súprīto vītáhavye adbhuta
06.015.02d | práśastibhir mahayase divé-dive

06.015.03a | sá tváṁ dákṣasya avr̥kó vr̥dhó bhuur
06.015.03b | aryáḥ párasya ántarasya táruṣaḥ
06.015.03c | rāyáḥ sūno sahaso mártiyeṣu ā́
06.015.03d | chardír yacha vītáhavyāya saprátho
06.015.03e | bharádvājāya sapráthaḥ

06.015.04a | diyutānáṁ vo átithiṁ súvarṇaram
06.015.04b | agníṁ hótāram mánuṣaḥ suadhvarám
06.015.04c | vípraṁ ná dyukṣávacasaṁ suvr̥ktíbhir
06.015.04d | havyavā́ham aratíṁ devám r̥ñjase

06.015.05a | pavākáyā+ yáś citáyantiyā kr̥pā́
06.015.05b | kṣā́man rurucá uṣáso ná bhānúnā
06.015.05c | tū́rvan ná yā́mann étaśasya nū́ ráṇa
06.015.05d | ā́ yó ghr̥ṇé ná tatr̥ṣāṇó ajáraḥ

06.015.06a | agním-agniṁ vaḥ samídhā duvasyata
06.015.06b | priyám-priyaṁ vo átithiṁ gr̥ṇīṣáṇi
06.015.06c | úpa vo gīrbhír amŕ̥taṁ vivāsata
06.015.06d | devó devéṣu vánate hí vā́riyaṁ
06.015.06e | devó devéṣu vánate hí no dúvaḥ

06.015.07a | sámiddham agníṁ samídhā girā́ gr̥ṇe
06.015.07b | śúcim pavākám+ puró adhvaré dhruvám
06.015.07c | vípraṁ hótāram puruvā́ram adrúhaṁ
06.015.07d | kavíṁ sumnaír īmahe jātávedasam

06.015.08a | tvā́ṁ dūtám agne amŕ̥taṁ yugé-yuge
06.015.08b | havyavā́haṁ dadhire pāyúm ī́ḍiyam
06.015.08c | devā́saś ca mártiāsaś@ ca jā́gr̥viṁ
06.015.08d | vibhúṁ viśpátiṁ námasā ní ṣedire

06.015.09a | vibhū́ṣann agna ubháyām̐ ánu vratā́
06.015.09b | dūtó devā́nāṁ rájasī sám īyase
06.015.09c | yát te dhītíṁ sumatím āvr̥ṇīmáhe
06.015.09d | ádha smā nas trivárūthaḥ śivó bhava

06.015.10a | táṁ suprátīkaṁ sudŕ̥śaṁ suáñcam
06.015.10b | ávidvāṁso vidúṣṭaraṁ sapema
06.015.10c | sá yakṣad víśvā vayúnāni vidvā́n
06.015.10d | prá havyám agnír amŕ̥teṣu vocat

06.015.11a | tám agne pāsi utá tám piparṣi
06.015.11b | yás ta ā́naṭ kaváye śūra dhītím
06.015.11c | yajñásya vā níśitiṁ vóditiṁ vā
06.015.11d | tám ít pr̥ṇakṣi śávasotá rāyā́

06.015.12a | tuvám agne vanuṣyató ní pāhi
06.015.12b | tuvám u naḥ sahasāvann avadyā́t
06.015.12c | sáṁ tvā dhvasmanvád abhí etu pā́thaḥ
06.015.12d | sáṁ rayí spr̥hayā́yiyaḥ sahasrī́

06.015.13a | agnír hótā gr̥hápatiḥ sá rā́jā
06.015.13b | víśvā veda jánimā jātávedāḥ
06.015.13c | devā́naam utá yó mártiyānāṁ
06.015.13d | yájiṣṭhaḥ sá prá yajatām r̥tā́vā

06.015.14a | ágne yád adyá viśó adhvarasya hotaḥ
06.015.14b | pávākaśoce véṣ ṭuváṁ hí yájvā
06.015.14c | r̥tā́ yajāsi mahinā́ ví yád bhū́r
06.015.14d | havyā́ vaha yaviṣṭha yā́ te adyá

06.015.15a | abhí práyāṁsi súdhitāni hí khyó
06.015.15b | ní tvā dadhīta ródasī yájadhyai
06.015.15c | ávā no ̀ maghavan vā́jasātāv
06.015.15d | ágne víśvāni duritā́ tarema
06.015.15e | tā́ tarema távā́vasā tarema

06.015.16a | ágne víśvebhiḥ suanīka devaír
06.015.16b | ū́rṇāvantam prathamáḥ sīda yónim
06.015.16c | kulāyínaṁ ghr̥távantaṁ savitré
06.015.16d | yajñáṁ naya yájamānāya sādhú

06.015.17a | imám u tyám atharvavád
06.015.17b | agním manthanti vedhásaḥ
06.015.17c | yám aṅkūyántam ā́nayann
06.015.17d | ámūraṁ śyāvíyābhiyaḥ

06.015.18a | jániṣvā devávītaye
06.015.18b | sarvátātā suastáye
06.015.18c | ā́ devā́n vakṣi amŕ̥tām̐ r̥tāvŕ̥dho
06.015.18d | yajñáṁ devéṣu pispr̥śaḥ

06.015.19a | vayám u tvā gr̥hapate janānām
06.015.19b | ágne ákarma samídhā br̥hántam
06.015.19c | asthūrí no gā́rhapatyāni santu
06.015.19d | tigména nas téjasā sáṁ śiśādhi

06.016.01a | tuvám agne yajñā́naaṁ
06.016.01b | hótā víśveṣaaṁ hitáḥ
06.016.01c | devébhir mā́nuṣe jáne

06.016.02a | sá no mandrā́bhir adhvaré
06.016.02b | jihuvā́bhir yajā maháḥ
06.016.02c | ā́ devā́n vakṣi yákṣi ca

06.016.03a | vétthā hí vedho ádhvanaḥ
06.016.03b | patháś ca deva áñjasā
06.016.03c | ágne yajñéṣu sukrato

06.016.04a | tuvā́m īḷe ádha dvitā́
06.016.04b | bharató vājíbhiḥ śunám
06.016.04c | ījé yajñéṣu yajñíyam

06.016.05a | tvám imā́ vā́riyā purú
06.016.05b | dívodāsāya sunvaté
06.016.05c | bharádvājāya dāśúṣe

06.016.06a | tuváṁ dūtó ámartiya
06.016.06b | ā́ vahā daíviyaṁ jánam
06.016.06c | śr̥ṇván víprasya suṣṭutím

06.016.07a | tuvā́m agne suādhíyo
06.016.07b | mártāso devávītaye
06.016.07c | yajñéṣu devám īḷate

06.016.08a | táva prá yakṣi saṁdŕ̥śam
06.016.08b | utá krátuṁ sudā́navaḥ
06.016.08c | víśve juṣanta kāmínaḥ

06.016.09a | tuváṁ hótā mánurhito
06.016.09b | váhnir āsā́ vidúṣṭaraḥ
06.016.09c | ágne yákṣi divó víśaḥ

06.016.10a | ágna ā́ yāhi vītáye
06.016.10b | gr̥ṇānó havyádātaye
06.016.10c | ní hótā satsi barhíṣi

06.016.11a | táṁ tvā samídbhir aṅgiro
06.016.11b | ghr̥téna vardhayāmasi
06.016.11c | br̥hác chocā yaviṣṭhiya

06.016.12a | sá naḥ pr̥thú śravā́yiyam
06.016.12b | áchā deva vivāsasi
06.016.12c | br̥hád agne suvī́riyam

06.016.13a | tvā́m agne púṣkarād ádhi
06.016.13b | átharvā nír amanthata
06.016.13c | mūrdhnó víśvasya vāghátaḥ

06.016.14a | tám u tvā dadhiáṅṅ ŕ̥ṣiḥ
06.016.14b | putrá īdhe átharvaṇaḥ
06.016.14c | vr̥traháṇam puraṁdarám

06.016.15a | tám u tvā pāthiyó vŕ̥ṣā
06.016.15b | sám īdhe dasyuhántamam
06.016.15c | dhanaṁjayáṁ ráṇe-raṇe

06.016.16a | éhi ū ṣú brávāṇi te
06.016.16b | ágna itthétarā gíraḥ
06.016.16c | ebhír vardhāsa índubhiḥ

06.016.17a | yátra kúva ca te máno
06.016.17b | dákṣaṁ dadhasa úttaram
06.016.17c | tátrā sádaḥ kr̥ṇavase

06.016.18a | nahí te pūrtám akṣipád
06.016.18b | bhúvan nemānaaṁ vaso
06.016.18c | áthā dúvo vanavase

06.016.19a | ā́gnír agāmi bhā́rato
06.016.19b | vr̥trahā́ purucétanaḥ
06.016.19c | dívodāsasya sátpatiḥ

06.016.20a | sá hí víśvā́ti pā́rthivā
06.016.20b | rayíṁ dā́śan mahitvanā́
06.016.20c | vanvánn ávāto ástr̥taḥ

06.016.21a | sá pratnaván návīyasā
06.016.21b | ágne dyumnéna saṁyátā
06.016.21c | br̥hát tatantha bhānúnā

06.016.22a | prá vaḥ sakhāyo agnáye
06.016.22b | stómaṁ yajñáṁ ca dhr̥ṣṇuyā́
06.016.22c | árca gā́ya ca vedháse

06.016.23a | sá hí yó mā́nuṣā yugā́
06.016.23b | sī́dad dhótā kavíkratuḥ
06.016.23c | dūtáś ca havyavā́hanaḥ

06.016.24a | tā́ rā́jānā śúcivratā
06.016.24b | ādityā́n mā́rutaṁ gaṇám
06.016.24c | váso yákṣīhá ródasī

06.016.25a | vásvī te agne sáṁdr̥ṣṭir
06.016.25b | iṣayaté mártiyāya
06.016.25c | ū́rjo napād amŕ̥tasya

06.016.26a | krátvā dā́ astu śráyiṣṭho+
06.016.26b | adyá tvā vanván surékṇāḥ
06.016.26c | márta ānāśa suvr̥ktím

06.016.27a | té te agne tuvā́ūtā
06.016.27b | iṣáyanto víśvam ā́yuḥ
06.016.27c | táranto aryó árātīr
06.016.27d | vanvánto aryó árātīḥ

06.016.28a | agnís tigména śocíṣā
06.016.28b | yā́sad víśvaṁ ní atríṇam
06.016.28c | agnír no vanate rayím

06.016.29a | suvī́raṁ rayím ā́ bhara
06.016.29b | jā́tavedo vícarṣaṇe
06.016.29c | jahí rákṣāṁsi sukrato

06.016.30a | tuváṁ naḥ pāhi áṁhaso
06.016.30b | jā́tavedo aghāyatáḥ
06.016.30c | rákṣā ṇo brahmaṇas kave

06.016.31a | yó no agne duréva ā́
06.016.31b | márto vadhā́ya dā́śati
06.016.31c | tásmān naḥ pāhi áṁhasaḥ

06.016.32a | tuváṁ táṁ deva jihváyā
06.016.32b | pári bādhasva duṣkŕ̥tam
06.016.32c | márto yó no jíghāṁsati

06.016.33a | bharádvājāya sapráthaḥ
06.016.33b | śárma yacha sahantiya
06.016.33c | ágne váreṇiyaṁ vásu

06.016.34a | agnír vr̥trā́ṇi jaṅghanad
06.016.34b | draviṇasyúr vipanyáyā
06.016.34c | sámiddhaḥ śukrá ā́hutaḥ

06.016.35a | gárbhe mātúḥ pitúṣ pitā́
06.016.35b | vididyutānó akṣáre
06.016.35c | sī́dann r̥tásya yónim ā́

06.016.36a | bráhma prajā́vad ā́ bhara
06.016.36b | jā́tavedo vícarṣaṇe
06.016.36c | ágne yád dīdáyad diví

06.016.37a | úpa tvā raṇvásaṁdr̥śam
06.016.37b | práyasvantaḥ sahaskr̥ta
06.016.37c | ágne sasr̥jmáhe gíraḥ

06.016.38a | úpa chāyā́m iva ghŕ̥ṇer
06.016.38b | áganma śárma te vayám
06.016.38c | ágne híraṇyasaṁdr̥śaḥ

06.016.39a | yá ugrá iva śaryahā́
06.016.39b | tigmáśr̥ṅgo ná váṁsagaḥ
06.016.39c | ágne púro rurójitha

06.016.40a | ā́ yáṁ háste ná khādínaṁ
06.016.40b | śíśuṁ jātáṁ ná bíbhrati
06.016.40c | viśā́m agníṁ suadhvarám

06.016.41a | prá deváṁ devávītaye
06.016.41b | bháratā vasuvíttamam
06.016.41c | ā́ své yónau ní ṣīdatu

06.016.42a | ā́ jātáṁ jātávedasi
06.016.42b | priyáṁ śiśīta átithim
06.016.42c | siyoná ā́ gr̥hápatim

06.016.43a | ágne yukṣvā́ hí yé táva
06.016.43b | áśvāso deva sādhávaḥ
06.016.43c | áraṁ váhanti manyáve

06.016.44a | áchā no yāhi ā́ vaha
06.016.44b | abhí práyāṁsi vītáye
06.016.44c | ā́ devā́n sómapītaye

06.016.45a | úd agne bhārata dyumád
06.016.45b | ájasreṇa dávidyutat
06.016.45c | śócā ví bhāhi ajara

06.016.46a | vītī́ yó devám márto duvasyéd
06.016.46b | agním īḷīta adhvaré havíṣmān
06.016.46c | hótāraṁ satyayájaṁ ródasīyor
06.016.46d | uttānáhasto námasā́ vivāset

06.016.47a | ā́ te agna r̥cā́ havír
06.016.47b | hr̥dā́ taṣṭám bharāmasi
06.016.47c | té te bhavantu ukṣáṇa
06.016.47d | r̥ṣabhā́so vaśā́ utá

06.016.48a | agníṁ devā́so agriyám
06.016.48b | indháte vr̥trahántamam
06.016.48c | yénā vásūni ā́bhr̥tā
06.016.48d | tr̥ḷhā́ rákṣāṁsi vājínā

06.017.01a | píbā sómam abhí yám ugra tárda
06.017.01b | ūrváṁ gávyam máhi gr̥ṇāná indra
06.017.01c | ví yó dhr̥ṣṇo vádhiṣo vajrahasta
06.017.01d | víśvā vr̥trám amitríyā śávobhiḥ

06.017.02a | sá īm pāhi yá r̥jīṣī́ tárutro
06.017.02b | yáḥ śípravān vr̥ṣabhó yó matīnā́m
06.017.02c | yó gotrabhíd vajrabhŕ̥d yó hariṣṭhā́ḥ
06.017.02d | sá indra citrā́m̐ abhí tr̥ndhi vā́jān

06.017.03a | evā́ pāhi pratnáthā mándatu tvā
06.017.03b | śrudhí bráhma vāvr̥dhásvotá gīrbhíḥ
06.017.03c | āvíḥ sū́ryaṁ kr̥ṇuhí pīpihī́ṣo
06.017.03d | jahí śátrūm̐r abhí gā́ indra tr̥ndhi

06.017.04a | té tvā mádā br̥hád indra svadhāva
06.017.04b | imé pītā́ ukṣayanta dyumántam
06.017.04c | mahā́m ánūnaṁ tavásaṁ víbhūtim
06.017.04d | matsarā́so jarhr̥ṣanta prasā́ham

06.017.05a | yébhiḥ sū́ryam uṣásam mandasānó
06.017.05b | ávāsayo ápa dr̥r̥ḷhā́ni+ dárdrat
06.017.05c | mahā́m ádrim pári gā́ indra sántaṁ
06.017.05d | nutthā́ ácyutaṁ sádasas pári svā́t

06.017.06a | táva krátvā táva tád daṁsánābhir
06.017.06b | āmā́su pakváṁ śáciyā ní dīdhaḥ
06.017.06c | aúrṇor dúra usríyābhyo ví dr̥r̥ḷhā́+
06.017.06d | úd ūrvā́d gā́ asr̥jo áṅgirasvān

06.017.07a | paprā́tha kṣā́m máhi dáṁso ví urvī́m
06.017.07b | úpa dyā́m r̥ṣvó br̥hád indra stabhāyaḥ
06.017.07c | ádhārayo ródasī deváputre
06.017.07d | pratné mātárā yahvī́ r̥tásya

06.017.08a | ádha tvā víśve purá indra devā́
06.017.08b | ékaṁ tavásaṁ dadhire bhárāya
06.017.08c | ádevo yád abhí aúhiṣṭa devā́n
06.017.08d | súvarṣātā vr̥ṇata índram átra

06.017.09a | ádha dyaúś cit te ápa sā́ nú vájrād
06.017.09b | dvitā́namad bhiyásā svásya manyóḥ
06.017.09c | áhiṁ yád índro abhí óhasānaṁ
06.017.09d | ní cid viśvā́yuḥ śayáthe jaghā́na

06.017.10a | ádha tváṣṭā te mahá ugra vájraṁ
06.017.10b | sahásrabhr̥ṣṭiṁ vavr̥tac chatā́śrim
06.017.10c | níkāmam arámaṇasaṁ yéna
06.017.10d | návantam áhiṁ sám piṇag r̥jīṣin

06.017.11a | várdhān yáṁ víśve marútaḥ sajóṣāḥ
06.017.11b | pácac chatám mahiṣā́m̐ indra túbhyam
06.017.11c | pūṣā́ víṣṇus trī́ṇi sárāṁsi dhāvan
06.017.11d | vr̥traháṇam madirám aṁśúm asmai

06.017.12a | ā́ kṣódo máhi vr̥táṁ nadī́nām
06.017.12b | páriṣṭhitam asr̥ja ūrmím apā́m
06.017.12c | tā́sām ánu praváta indra pánthām
06.017.12d | prā́rdayo nī́cīr apásaḥ samudrám

06.017.13a | evā́ tā́ víśvā cakr̥vā́ṁsam índram
06.017.13b | mahā́m ugrám ajuriyáṁ sahodā́m
06.017.13c | suvī́raṁ tvā suāyudháṁ suvájram
06.017.13d | ā́ bráhma návyam ávase vavr̥tyāt

06.017.14a | sá no vā́jāya śrávasa iṣé ca
06.017.14b | rāyé dhehi dyumáta indra víprān
06.017.14c | bharádvāje nr̥váta indra sūrī́n
06.017.14d | diví ca smaidhi pā́riye na indra

06.017.15a | ayā́ vā́jaṁ deváhitaṁ sanema
06.017.15b | mádema ̀ śatáhimāḥ suvī́rāḥ

06.018.01a | tám u ṣṭuhi yó abhíbhūtiojā
06.018.01b | vanvánn ávātaḥ puruhūtá índraḥ
06.018.01c | áṣāḷham ugráṁ sáhamānam ābhír
06.018.01d | gīrbhír vardha vr̥ṣabháṁ carṣaṇīnā́m

06.018.02a | sá yudhmáḥ sátvā khajakŕ̥t samádvā
06.018.02b | tuvimrakṣó nadanumā́m̐ r̥jīṣī́
06.018.02c | br̥hádreṇuś cyávano mā́nuṣīṇām
06.018.02d | ékaḥ kr̥ṣṭīnā́m abhavat sahā́vā

06.018.03a | tuváṁ ha nú tyád adamāyo dásyūm̐r
06.018.03b | ékaḥ kr̥ṣṭī́r avanor ā́riyāya
06.018.03c | ásti svin nú vīríyaṁ tát ta indra
06.018.03d | ná svid asti tád r̥tuthā́ ví vocaḥ

06.018.04a | sád íd dhí te tuvijātásya mánye
06.018.04b | sáhaḥ sahiṣṭha turatás turásya
06.018.04c | ugrám ugrásya tavásas távīyo
06.018.04d | áradhrasya radhratúro babhūva

06.018.05a | tán naḥ pratnáṁ sakhiyám astu yuṣmé
06.018.05b | itthā́ vádadbhir valám áṅgirobhiḥ
06.018.05c | hánn acyutacyud dasma iṣáyantam
06.018.05d | r̥ṇóḥ púro ví dúro asya víśvāḥ

06.018.06a | sá hí dhībhír háviyo ásti ugrá
06.018.06b | īśānakŕ̥n mahatí vr̥tratū́rye
06.018.06c | sá tokásātā tánaye sá vajrī́
06.018.06d | vitantasā́yyo abhavat samátsu

06.018.07a | sá majmánā jánima mā́nuṣāṇām
06.018.07b | ámartiyena nā́mnā́ti prá sarsre
06.018.07c | sá dyumnéna sá śávasotá rāyā́
06.018.07d | sá vīríyeṇa nŕ̥tamaḥ sámokāḥ

06.018.08a | sá yó ná muhé ná míthū jáno bhū́t
06.018.08b | sumántunāmā cúmuriṁ dhúniṁ ca
06.018.08c | vr̥ṇák pípruṁ śámbaraṁ śúṣṇam índraḥ
06.018.08d | purā́ṁ cyautnā́ya śayáthāya nū́ cit

06.018.09a | udā́vatā tvákṣasā pányasā ca
06.018.09b | vr̥trahátyāya rátham indra tiṣṭha
06.018.09c | dhiṣvá vájraṁ hásta ā́ dakṣiṇatrā́
06.018.09d | abhí prá manda purudatra māyā́ḥ

06.018.10a | agnír ná śúṣkaṁ vánam indra hetī́
06.018.10b | rákṣo ní dhakṣi aśánir ná bhīmā́
06.018.10c | gambhīráya r̥ṣváyā yó rurója
06.018.10d | ádhvānayad duritā́ dambháyac ca

06.018.11a | ā́ sahásram pathíbhir indra rāyā́
06.018.11b | túvidyumna tuvivā́jebhir arvā́k
06.018.11c | yāhí sūno sahaso yásya nū́ cid
06.018.11d | ádeva ī́śe puruhūta yótoḥ

06.018.12a | prá tuvidyumnásya sthávirasya ghŕ̥ṣver
06.018.12b | divó rarapśe mahimā́ pr̥thivyā́ḥ
06.018.12c | nā́sya śátrur ná pratimā́nam asti
06.018.12d | ná pratiṣṭhíḥ purumāyásya sáhyoḥ

06.018.13a | prá tát te adyā́ káraṇaṁ kr̥tám bhūt
06.018.13b | kútsaṁ yád āyúm atithigvám asmai
06.018.13c | purū́ sahásrā ní śiśā abhí kṣā́m
06.018.13d | út tū́rvayāṇaṁ dhr̥ṣatā́ ninetha

06.018.14a | ánu tvā́highne ádha deva devā́
06.018.14b | mádan víśve kavítamaṁ kavīnā́m
06.018.14c | káro yátra várivo bādhitā́ya
06.018.14d | divé jánāya tanúve gr̥ṇānáḥ

06.018.15a | ánu dyā́vāpr̥thivī́ tát ta ójo
06.018.15b | ámartiyā jihata indra devā́ḥ
06.018.15c | kr̥ṣvā́ kr̥tno ákr̥taṁ yát te ásti
06.018.15d | uktháṁ návīyo janayasva yajñaíḥ

06.019.01a | mahā́m̐ índro nr̥vád ā́ carṣaṇiprā́
06.019.01b | utá dvibárhā amináḥ sáhobhiḥ
06.019.01c | asmadríag vāvr̥dhe vīríyāya
06.019.01d | urúḥ pr̥thúḥ súkr̥taḥ kartŕ̥bhir bhūt

06.019.02a | índram evá dhiṣáṇā sātáye dhād
06.019.02b | br̥hántam r̥ṣvám ajáraṁ yúvānam
06.019.02c | áṣāḷhena śávasā śūśuvā́ṁsaṁ
06.019.02d | sadyáś cid yó ̀ vāvr̥dhé ásāmi

06.019.03a | pr̥thū́ karásnā bahulā́ gábhastī
06.019.03b | asmadríak sám mimīhi śrávāṁsi
06.019.03c | yūthéva paśváḥ paśupā́ dámūnā
06.019.03d | asmā́m̐ indrābhí ā́ vavr̥tsuvājaú

06.019.04a | táṁ va índraṁ catínam asya śākaír
06.019.04b | ihá nūnáṁ vājayánto huvema
06.019.04c | yáthā cit pū́rve jaritā́ra āsúr
06.019.04d | ánediyā anavadyā́ áriṣṭāḥ

06.019.05a | dhr̥távrato dhanadā́ḥ sómavr̥ddhaḥ
06.019.05b | sá hí vāmásya vásunaḥ purukṣúḥ
06.019.05c | sáṁ jagmire pathíyā rā́yo asmin
06.019.05d | samudré ná síndhavo yā́damānāḥ

06.019.06a | śáviṣṭhaṁ na ā́ bhara śūra śáva
06.019.06b | ójiṣṭham ójo abhibhūta ugrám
06.019.06c | víśvā dyumnā́ vŕ̥ṣṇiyā mā́nuṣāṇām
06.019.06d | asmábhyaṁ dā harivo mādayádhyai

06.019.07a | yás te mádaḥ pr̥tanāṣā́ḷ ámr̥dhra
06.019.07b | índra táṁ na ā́ bhara śūśuvā́ṁsam
06.019.07c | yéna tokásya tánayasya sātaú
06.019.07d | maṁsīmáhi jigīvā́ṁsas tuvótāḥ

06.019.08a | ā́ no bhara vŕ̥ṣaṇaṁ śúṣmam indra
06.019.08b | dhanaspŕ̥taṁ śūśuvā́ṁsaṁ sudákṣam
06.019.08c | yéna váṁsāma pŕ̥tanāsu śátrūn
06.019.08d | távotíbhir utá jāmī́m̐r ájāmīn

06.019.09a | ā́ te śúṣmo vr̥ṣabhá etu paścā́d
06.019.09b | ā́ uttarā́d adharā́d ā́ purástāt
06.019.09c | ā́ viśváto abhí sám etu arvā́ṅ
06.019.09d | índra dyumnáṁ súvarvad dhehi asmé

06.019.10a | nr̥vát ta indra nŕ̥tamābhir ūtī́
06.019.10b | vaṁsīmáhi ̀ vāmáṁ śrómatebhiḥ
06.019.10c | ī́kṣe hí vásva ubháyasya rājan
06.019.10d | dháa rátnam máhi sthūrám br̥hántam

06.019.11a | marútvantaṁ vr̥ṣabháṁ vāvr̥dhānám
06.019.11b | ákavāriṁ diviyáṁ śāsám índram
06.019.11c | viśvāsā́ham ávase nū́tanāya
06.019.11d | ugráṁ sahodā́m ihá táṁ huvema

06.019.12a | jánaṁ vajrin máhi cin mányamānam
06.019.12b | ebhyó nŕ̥bhyo randhayā yéṣu ásmi
06.019.12c | ádhā hí tvā pr̥thivyā́ṁ śū́rasātau
06.019.12d | hávāmahe tánaye góṣu apsú

06.019.13a | vayáṁ ta ebhíḥ puruhūta sakhyaíḥ
06.019.13b | śátroḥ-śatror úttara ít siyāma
06.019.13c | ghnánto vr̥trā́ṇi ubháyāni śūra
06.019.13d | rāyā́ madema br̥hatā́ tuvótāḥ

06.020.01a | dyaúr ná yá indra abhí bhū́ma aryás
06.020.01b | tasthaú rayíḥ śávasā pr̥tsú jánān
06.020.01c | táṁ naḥ sahásrabharam urvarāsā́ṁ
06.020.01d | daddhí sūno sahaso vr̥tratúram

06.020.02a | divó ná túbhyam ánu indra satrā́
06.020.02b | asuríyaṁ devébhir dhāyi víśvam
06.020.02c | áhiṁ yád vr̥trám apó vavrivā́ṁsaṁ
06.020.02d | hánn r̥jīṣin ̀ víṣṇunā sacānáḥ

06.020.03a | tū́rvann ójīyān tavásas távīyān
06.020.03b | kr̥tábrahmā índaro+ vr̥ddhámahāḥ
06.020.03c | rā́jābhavan mádhunaḥ somiyásya
06.020.03d | víśvāsāṁ yát puráaṁ dartnúm ā́vat

06.020.04a | śataír apadran paṇáya indrā́tra
06.020.04b | dáśoṇaye kaváye arkásātau
06.020.04c | vadhaíḥ śúṣṇasya aśúṣasya māyā́ḥ
06.020.04d | pitvó ná arirecīt kíṁ caná prá

06.020.05a | mahó druhó ápa viśvā́yu dhāyi
06.020.05b | vájrasya yát pátane pā́di śúṣṇaḥ
06.020.05c | urú ṣá saráthaṁ sā́rathaye kar
06.020.05d | índraḥ kútsāya sū́riyasya sātaú

06.020.06a | prá śyenó ná madirám aṁśúm asmai
06.020.06b | śíro dāsásya námucer mathāyán
06.020.06c | prá āvan námīṁ sāpiyáṁ sasántam
06.020.06d | pr̥ṇág rāyā́ sám iṣā́ sáṁ suastí

06.020.07a | ví pípror áhimāyasya dr̥r̥ḷhā́ḥ+
06.020.07b | púro vajriñ chávasā ná dardaḥ
06.020.07c | súdāman tád rékṇo apramr̥ṣyám
06.020.07d | r̥jíśvane dātráṁ dāśúṣe dāḥ

06.020.08a | sá vetasúṁ dáśamāyaṁ dáśoṇiṁ
06.020.08b | tū́tujim índraḥ suabhiṣṭísumnaḥ
06.020.08c | ā́ túgraṁ śáśvad íbhaṁ dyótanāya
06.020.08d | mātúr ná sīm úpa sr̥jā iyádhyai

06.020.09a | sá īṁ spŕ̥dho vanate ápratīto
06.020.09b | bíbhrad vájraṁ vr̥traháṇaṁ gábhastau
06.020.09c | tíṣṭhad dhárī ádhi ásteva gárte
06.020.09d | vacoyújā vahata índram r̥ṣvám

06.020.10a | sanéma te ávasā návya indra
06.020.10b | prá pūráva stavanta enā́ yajñaíḥ
06.020.10c | saptá yát púraḥ śárma śā́radīr dárd
06.020.10d | dhán dáasīḥ purukútsāya śíkṣan

06.020.11a | tuváṁ vr̥dhá indara+ pūrviyó bhūr
06.020.11b | varivasyánn uśáne kāviyā́ya
06.020.11c | párā návavāstuvam anudéyam
06.020.11d | mahé pitré dadātha sváṁ nápātam

06.020.12a | tuváṁ dhúnir indara+ dhúnimatīr
06.020.12b | r̥ṇór apáḥ ̀ sīrā́ ná srávantīḥ
06.020.12c | prá yát samudrám áti śūra párṣi
06.020.12d | pāráyā turváśaṁ yáduṁ suastí

06.020.13a | táva ha tyád indara+ víśvam ājaú
06.020.13b | sastó dhúnīcúmurī yā́ ha síṣvap
06.020.13c | dīdáyad ít túbhya@ sómebhiḥ sunván
06.020.13d | dabhī́tir idhmábhr̥tiḥ pakthí arkaíḥ

06.021.01a | imā́ u tvā purutámasya kārór
06.021.01b | háviyaṁ vīra háviyā havante
06.021.01c | dhíyo ratheṣṭhā́m ajáraṁ návīyo
06.021.01d | rayír víbhūtir īyate vacasyā́

06.021.02a | tám u stuṣa índaraṁ+ yó vídāno
06.021.02b | gírvāhasaṁ ̀ gīrbhír yajñávr̥ddham
06.021.02c | yásya dívam áti mahnā́ pr̥thivyā́ḥ
06.021.02d | purumāyásya riricé mahitvám

06.021.03a | sá ít támo avayunáṁ tatanvát
06.021.03b | sū́riyeṇa vayúnavac cakāra
06.021.03c | kadā́ te mártā amŕ̥tasya dhā́ma
06.021.03d | íyakṣanto ná minanti svadhāvaḥ

06.021.04a | yás tā́ cakā́ra sá kúha svid índraḥ
06.021.04b | kám ā́ jánaṁ carati kā́su vikṣú
06.021.04c | kás te yajñó mánase śáṁ várāya
06.021.04d | kó arká indra katamáḥ sá hótā

06.021.05a | idā́ hí te véviṣataḥ purājā́ḥ
06.021.05b | pratnā́sa āsúḥ purukr̥t sákhāyaḥ
06.021.05c | yé madhyamā́sa utá nū́tanāsa
06.021.05d | utā́vamásya puruhūta bodhi

06.021.06a | tám pr̥chánto ávarāsaḥ párāṇi
06.021.06b | pratnā́ ta indra śrútiyā́nu yemuḥ
06.021.06c | árcāmasi ̀ vīra brahmavāho
06.021.06d | yā́d evá vidmá tā́t tvā mahā́ntam

06.021.07a | abhí tvā pā́jo rakṣáso ví tasthe
06.021.07b | máhi jajñānám abhí tát sú tiṣṭha
06.021.07c | táva pratnéna yújiyena sákhyā
06.021.07d | vájreṇa dhr̥ṣṇo ápa tā́ nudasva

06.021.08a | sá tú śrudhi indara+ nū́tanasya
06.021.08b | brahmaṇyató ̀ vīra kārudhāyaḥ
06.021.08c | tuváṁ hí āpíḥ pradívi pitr̥r̥ṇā́ṁ
06.021.08d | śáśvad babhū́tha suháva aíṣṭau

06.021.09a | prá ūtáye váruṇam mitrám índram
06.021.09b | marútaḥ kr̥ṣva ávase no adyá
06.021.09c | prá pūṣáṇaṁ víṣṇum agním púraṁdhiṁ
06.021.09d | savitā́ram óṣadhīḥ párvatāṁś ca

06.021.10a | imá u tvā puruśāka prayajyo
06.021.10b | jaritā́ro abhí arcanti arkaíḥ
06.021.10c | śrudhī́ hávam ā́ huvató huvānó
06.021.10d | ná tvā́vām̐ anyó amr̥ta tvád asti

06.021.11a | nū́ ma ā́ vā́cam úpa yāhi vidvā́n
06.021.11b | víśvebhiḥ sūno sahaso yájatraiḥ
06.021.11c | yé agnijihvā́ r̥tasā́pa āsúr
06.021.11d | yé mánuṁ cakrúr úparaṁ dásāya

06.021.12a | sá no bodhi puraetā́ sugéṣu
06.021.12b | utá durgéṣu pathikŕ̥d vídānaḥ
06.021.12c | yé áśramāsa urávo váhiṣṭhās
06.021.12d | tébhir na indra abhí vakṣi vā́jam

06.022.01a | yá éka íd dháviyaś carṣaṇīnā́m
06.022.01b | índraṁ táṁ gīrbhír abhí arca ābhíḥ
06.022.01c | yáḥ pátyate vr̥ṣabhó vŕ̥ṣṇiyāvān
06.022.01d | satyáḥ sátvā purumāyáḥ sáhasvān

06.022.02a | tám u naḥ pū́rve pitáro návagvāḥ
06.022.02b | saptá víprāso abhí vājáyantaḥ
06.022.02c | nakṣaddābháṁ táturim parvateṣṭhā́m
06.022.02d | ádroghavācam matíbhiḥ śáviṣṭham

06.022.03a | tám īmaha índaram+ asya rāyáḥ
06.022.03b | puruvī́rasya nr̥vátaḥ purukṣóḥ
06.022.03c | yó áskr̥dhoyur ajáraḥ súvarvān
06.022.03d | tám ā́ bhara harivo mādayádhyai

06.022.04a | tán no ví voco yádi te purā́ cij
06.022.04b | jaritā́ra ānaśúḥ sumnám indra
06.022.04c | kás te bhāgáḥ kíṁ váyo dudhra khidvaḥ
06.022.04d | púruhūta purūvaso 'suraghnáḥ

06.022.05a | tám pr̥chántī vájrahastaṁ ratheṣṭhā́m
06.022.05b | índraṁ vépī vákvarī yásya nū́ gī́ḥ
06.022.05c | tuvigrābháṁ tuvikūrmíṁ rabhodā́m
06.022.05d | gātúm iṣe nákṣate túmram ácha

06.022.06a | ayā́ ha tyám māyáyā vāvr̥dhānám
06.022.06b | manojúvā svatavaḥ párvatena
06.022.06c | ácyutā cid ̀ vīḷitā́ suojo
06.022.06d | rujó ví dr̥r̥ḷhā́+ dhr̥ṣatā́ virapśin

06.022.07a | táṁ vo dhiyā́ návyasiyā śáviṣṭham
06.022.07b | pratnám pratnavát paritaṁsayádhyai
06.022.07c | sá no vakṣad animānáḥ suváhmā
06.022.07d | índro víśvāni áti durgáhāṇi

06.022.08a | ā́ jánāya drúhvaṇe pā́rthivāni
06.022.08b | diviyā́ni dīpayo antárikṣā
06.022.08c | tápā vr̥ṣan viśvátaḥ śocíṣā tā́n
06.022.08d | brahmadvíṣe śocaya kṣā́m apáś ca

06.022.09a | bhúvo jánasya diviyásya rā́jā
06.022.09b | pā́rthivasya jágatas tveṣasaṁdr̥k
06.022.09c | dhiṣvá vájraṁ dákṣiṇa indra háste
06.022.09d | víśvā ajurya dayase ví māyā́ḥ

06.022.10a | ā́ saṁyátam indara+ ṇaḥ suastíṁ
06.022.10b | śatrutū́ryāya br̥hatī́m ámr̥dhrām
06.022.10c | yáyā dā́sāni ā́riyāṇi vr̥trā́
06.022.10d | káro vajrin sutúkā nā́huṣāṇi

06.022.11a | sá no niyúdbhiḥ puruhūta vedho
06.022.11b | viśvávārābhir ā́ gahi prayajyo
06.022.11c | ná yā́ ádevo várate ná devá
06.022.11d | ā́bhir yāhi tū́yam ā́ madriadrík

06.023.01a | sutá ít tváṁ nímiśla indra sóme
06.023.01b | stóme bráhmaṇi śasyámāna ukthé
06.023.01c | yád vā yuktā́bhyām maghavan háribhyām
06.023.01d | bíbhrad vájram bāhuvór indra yā́si

06.023.02a | yád vā diví pā́riye súṣvim indra
06.023.02b | vr̥trahátye ávasi śū́rasātau
06.023.02c | yád vā dákṣasya bibhyúṣo ábibhyad
06.023.02d | árandhayaḥ śárdhata indra dásyūn

06.023.03a | pā́tā sutám índaro+ astu sómam
06.023.03b | praṇenī́r ugró jaritā́ram ūtī́
06.023.03c | kártā vīrā́ya súṣvaye ulokáṁ&
06.023.03d | dā́tā vásu stuvaté kīráye cit

06.023.04a | gántā íyānti sávanā háribhyām
06.023.04b | babhrír vájram papíḥ sómaṁ dadír gā́ḥ
06.023.04c | kártā vīráṁ náriyaṁ sárvavīraṁ
06.023.04d | śrótā hávaṁ gr̥ṇatá stómavāhāḥ

06.023.05a | ásmai vayáṁ yád vāvā́na tád viviṣma
06.023.05b | índrāya yó naḥ pradívo ápas káḥ
06.023.05c | suté sóme stumási śáṁsad ukthā́
06.023.05d | índrāya bráhma várdhanaṁ yáthā́sat

06.023.06a | bráhmāṇi hí cakr̥ṣé várdhanāni
06.023.06b | tā́vat ta indra matíbhir viviṣmaḥ
06.023.06c | suté sóme sutapāḥ śáṁtamāni
06.023.06d | rā́ṇḍyā kriyāsma vákṣaṇāni yajñaíḥ

06.023.07a | sá no bodhi puroḷā́śaṁ rárāṇaḥ
06.023.07b | píbā tú sómaṁ gór̥jīkam indra
06.023.07c | édám barhír yájamānasya sīda
06.023.07d | urúṁ kr̥dhi tuvāyatá ulokám&

06.023.08a | sá mandasvā hí ánu jóṣam ugra
06.023.08b | prá tvā yajñā́sa imé aśnuvantu
06.023.08c | prémé hávāsaḥ puruhūtám asmé
06.023.08d | ā́ tveyáṁ dhī́r ávasa indra yamyāḥ

06.023.09a | táṁ vaḥ sakhāyaḥ sáṁ yáthā sutéṣu
06.023.09b | sómebhir īm pr̥ṇatā bhojám índram
06.023.09c | kuvít tásmā ásati no bhárāya
06.023.09d | ná súṣvim índro ávase mr̥dhāti

06.023.10a | evéd índraḥ suté astāvi sóme
06.023.10b | bharádvājeṣu kṣáyad ín maghónaḥ
06.023.10c | ásad yáthā jaritrá utá sūrír
06.023.10d | índro rāyó viśvávārasya dātā́

06.024.01a | vŕ̥ṣā máda índare+ ślóka ukthā́
06.024.01b | sácā sómeṣu sutapā́ r̥jīṣī́
06.024.01c | arcatríyo maghávā nŕ̥bhya ukthaír
06.024.01d | dyukṣó rā́jā giráam ákṣitotiḥ

06.024.02a | táturir vīró náriyo vícetāḥ
06.024.02b | śrótā hávaṁ gr̥ṇatá urvíūtiḥ
06.024.02c | vásuḥ śáṁso naráaṁ kārúdhāyā
06.024.02d | vājī́ stutó vidáthe dāti vā́jam

06.024.03a | ákṣo ná ̀ cakríyoḥ śūra br̥hán
06.024.03b | prá te mahnā́ ririce ródasīyoḥ
06.024.03c | vr̥kṣásya nú te puruhūta vayā́
06.024.03d | ví ūtáyo ruruhur indra pūrvī́ḥ

06.024.04a | śácīvatas te puruśāka śā́kā
06.024.04b | gávām iva srutáyaḥ saṁcáraṇīḥ
06.024.04c | vatsā́naaṁ ná tantáyas ta indra
06.024.04d | dā́manvanto adāmā́naḥ sudāman

06.024.05a | anyád adyá kárvaram anyád u śvó
06.024.05b | ásac ca sán múhur ācakrír índraḥ
06.024.05c | mitró no átra váruṇaś ca pūṣā́
06.024.05d | aryó váśasya parietā́ asti

06.024.06a | ví tvád ā́po ná párvatasya pr̥ṣṭhā́d
06.024.06b | ukthébhir indra anayanta yajñaíḥ
06.024.06c | táṁ tvābhíḥ suṣṭutíbhir vājáyanta
06.024.06d | ājíṁ ná jagmur girvāho áśvāḥ

06.024.07a | ná yáṁ járanti śarádo ná mā́sā
06.024.07b | ná dyā́va índram avakarśáyanti
06.024.07c | vr̥ddhásya cid vardhatām asya tanū́
06.024.07d | stómebhir ̀ ukthaíś ca śasyámānā

06.024.08a | ná vīḷáve námate ná sthirā́ya
06.024.08b | ná śárdhate dásyujūtāya stavā́n
06.024.08c | ájrā índrasya giráyaś cid r̥ṣvā́
06.024.08d | gambhīré cid bhavati gādhám asmai

06.024.09a | gambhīréṇa na urúṇā amatrin
06.024.09b | prá íṣó yandhi sutapāvan vā́jān
06.024.09c | sthā́ ū ṣú ūrdhvá ūtī́ áriṣaṇyann
06.024.09d | aktór víuṣṭau páritakmiyāyām

06.024.10a | sácasva nāyám ávase abhī́ka
06.024.10b | itó vā tám indara+ pāhi riṣáḥ
06.024.10c | amā́ cainam áraṇye pāhi riṣó
06.024.10d | mádema ̀ śatáhimāḥ suvī́rāḥ

06.025.01a | yā́ ta ūtír avamā́ yā́ paramā́
06.025.01b | yā́ madhyamā́ indara+ śuṣmin ásti
06.025.01c | tā́bhir ū ṣú vr̥trahátye avīr na
06.025.01d | ebhíś ca vā́jair mahā́n na ugra

06.025.02a | ā́bhi spŕ̥dho mithatī́r áriṣaṇyann
06.025.02b | amítrasya vyathayā manyúm indra
06.025.02c | ā́bhir víśvā abhiyújo víṣūcīr
06.025.02d | ā́ryāya víśo áva tārīr dā́sīḥ

06.025.03a | índra jāmáya utá yé 'jāmayo
06.025.03b | arvācīnā́so vanúṣo yuyujré
06.025.03c | tuvám eṣaaṁ vithurā́ śávāṁsi
06.025.03d | jahí vŕ̥ṣṇyāni kr̥ṇuhī́ párācaḥ

06.025.04a | śū́ro vā śū́raṁ vanate śárīrais
06.025.04b | tanūrúcā táruṣi yát kr̥ṇvaíte
06.025.04c | toké vā góṣu tánaye yád apsú
06.025.04d | ví krándasī urvárāsu brávaite

06.025.05a | nahí tvā śū́ro ná turó ná dhr̥ṣṇúr
06.025.05b | ná tvā yodhó mányamāno yuyódha
06.025.05c | índra nákiṣ ṭvā práti asti eṣāṁ
06.025.05d | víśvā jātā́ni abhí asi tā́ni

06.025.06a | sá patyata ubháyor nr̥mṇám ayór
06.025.06b | yádī vedhásaḥ samithé hávante
06.025.06c | vr̥tré vā mahó nr̥váti kṣáye vā
06.025.06d | vyácasvantā yádi vitantasaíte

06.025.07a | ádha smā te carṣaṇáyo yád éjān
06.025.07b | índra trātā́ utá bhavā varūtā́
06.025.07c | asmā́kāso yé nŕ̥tamāso aryá
06.025.07d | índra sūráyo dadhiré puró naḥ

06.025.08a | ánu te dāyi mahá indriyā́ya
06.025.08b | satrā́ te víśvam ánu vr̥trahátye
06.025.08c | ánu kṣatrám ánu sáho yajatrā́
06.025.08d | índra devébhir ánu te nr̥ṣáhye

06.025.09a | evā́ na spŕ̥dhaḥ sám ajā samátsu
06.025.09b | índra rārandhí mithatī́r ádevīḥ
06.025.09c | vidyā́ma vástor ávasā gr̥ṇánto
06.025.09d | bharádvājā utá ta indra nūnám

06.026.01a | śrudhī́ na indra hváyāmasi tvā
06.026.01b | mahó vā́jasya sātaú vāvr̥ṣāṇā́ḥ
06.026.01c | sáṁ yád víśo áyanta śū́rasātā
06.026.01d | ugráṁ no ávaḥ pā́riye áhan dāḥ

06.026.02a | tuvā́ṁ vājī́ havate vājineyó
06.026.02b | mahó vā́jasya gádhiyasya sātaú
06.026.02c | tvā́ṁ vr̥tréṣv indra sátpatiṁ tárutraṁ
06.026.02d | tuvā́ṁ caṣṭe muṣṭihā́ góṣu yúdhyan

06.026.03a | tuváṁ kavíṁ codayo arkásātau
06.026.03b | tuváṁ kútsāya śúṣṇaṁ dāśúṣe vark
06.026.03c | tuváṁ śíro amarmáṇaḥ párāhann
06.026.03d | atithigvā́ya śáṁsiyaṁ kariṣyán

06.026.04a | tuváṁ rátham prá bharo yodhám r̥ṣvám
06.026.04b | ā́vo yúdhyantaṁ vr̥ṣabháṁ dáśadyum
06.026.04c | tuváṁ túgraṁ vetasáve sácāhan
06.026.04d | tuváṁ tújiṁ gr̥ṇántam indra tūtoḥ

06.026.05a | tuváṁ tád ukthám indra barháṇā kaḥ
06.026.05b | prá yác chatā́ sahásrā śūra dárṣi
06.026.05c | áva girér dáasaṁ śámbaraṁ han
06.026.05d | prā́vo dívodāsaṁ citrā́bhir ūtī́

06.026.06a | tuváṁ śraddhā́bhir mandasānáḥ sómair
06.026.06b | dabhī́taye cúmurim indra siṣvap
06.026.06c | tuváṁ rajím píṭhīnase daśasyán
06.026.06d | ṣaṣṭíṁ sahásrā śáciyā sácāhan

06.026.07a | aháṁ caná tát sūríbhir ānaśyāṁ
06.026.07b | táva jyā́ya indara+ sumnám ójaḥ
06.026.07c | tváyā yát stávante sadhavīra vīrā́s
06.026.07d | trivárūthena náhuṣā śaviṣṭha

06.026.08a | vayáṁ te asyā́m indra dyumnáhūtau
06.026.08b | sákhāyaḥ syāma mahina práyiṣṭhāḥ+
06.026.08c | prā́tardaniḥ kṣatraśrī́r astu śréṣṭho
06.026.08d | ghané vr̥trā́ṇāṁ sanáye dhánānām

06.027.01a | kím asya máde kím u asya pītā́v
06.027.01b | índraḥ kím asya sakhiyé cakāra
06.027.01c | ráṇā vā yé niṣádi kíṁ té asya
06.027.01d | purā́ vividre kím u nū́tanāsaḥ

06.027.02a | sád asya máde sád u asya pītā́v
06.027.02b | índraḥ sád asya sakhiyé cakāra
06.027.02c | ráṇā vā yé niṣádi sát té asya
06.027.02d | purā́ vividre sád u nū́tanāsaḥ

06.027.03a | nahí nú te mahimánaḥ samasya
06.027.03b | ná maghavan maghavattvásya vidmá
06.027.03c | ná rā́dhaso-rādhaso nū́tanasya
06.027.03d | índra nákir dadr̥śa indriyáṁ te

06.027.04a | etát tiyát ta indriyám aceti
06.027.04b | yénā́vadhīr varáśikhasya śéṣaḥ
06.027.04c | vájrasya yát te níhatasya śúṣmāt
06.027.04d | svanā́c cid indra paramó dadā́ra

06.027.05a | vádhīd índro varáśikhasya śéṣo
06.027.05b | 'bhyāvartíne cāyamānā́ya śíkṣan
06.027.05c | vr̥cī́vato yád dhariyūpī́yāyāṁ
06.027.05d | hán pū́rve árdhe bhiyásā́paro dárt

06.027.06a | triṁśácchataṁ varmíṇa indra sākáṁ
06.027.06b | yavyā́vatyām puruhūta śravasyā́
06.027.06c | vr̥cī́vantaḥ śárave pátyamānāḥ
06.027.06d | pā́trā bhindānā́ niarthā́ni āyan

06.027.07a | yásya gā́vāv aruṣā́ sūyavasyū́
06.027.07b | antár ū ṣú cárato rérihāṇā
06.027.07c | sá sŕ̥ñjayāya turváśam párādād
06.027.07d | vr̥cī́vato daivavātā́ya śíkṣan

06.027.08a | dvayā́m̐ agne rathíno viṁśatíṁ gā́
06.027.08b | vadhū́mato maghávā máhya@ samrā́ṭ
06.027.08c | abhyāvartī́ cāyamānó dadāti
06.027.08d | dūṇā́śeyáṁ dákṣiṇā pārthavā́nām

06.028.01a | ā́ gā́vo agmann utá bhadrám akran
06.028.01b | sī́dantu goṣṭhé raṇáyantu asmé
06.028.01c | prajā́vatīḥ pururū́pā ihá syur
06.028.01d | índrāya pūrvī́r uṣáso dúhānāḥ

06.028.02a | índro yájvane pr̥ṇaté ca śikṣati
06.028.02b | úpéd dadāti ná suvám muṣāyati
06.028.02c | bhū́yo-bhūyo rayím íd asya vardháyann
06.028.02d | ábhinne khilyé ní dadhāti devayúm

06.028.03a | ná tā́ naśanti ná dabhāti táskaro
06.028.03b | nā́sām āmitró vyáthir ā́ dadharṣati
06.028.03c | devā́ṁś ca yā́bhir yájate dádāti ca
06.028.03d | jyóg ít tā́bhiḥ sacate gópatiḥ sahá

06.028.04a | ná tā́ árvā reṇúkakāṭo aśnute
06.028.04b | ná saṁskr̥tatrám úpa yanti tā́ abhí
06.028.04c | urugāyám ábhayaṁ tásya tā́ ánu
06.028.04d | gā́vo mártasya ví caranti yájvanaḥ

06.028.05a | gā́vo bhágo gā́va índro me achān
06.028.05b | gā́vaḥ sómasya prathamásya bhakṣáḥ
06.028.05c | imā́ yā́ gā́vaḥ sá janāsa índra
06.028.05d | ichā́mī́d dhr̥dā́ mánasā cid índram

06.028.06a | yūyáṁ gāvo medayathā kr̥śáṁ cid
06.028.06b | aśrīráṁ cit kr̥ṇuthā suprátīkam
06.028.06c | bhadráṁ gr̥háṁ kr̥ṇutha bhadravāco
06.028.06d | br̥hád vo váya ucyate sabhā́su

06.028.07a | prajā́vatīḥ sūyávasaṁ riśántīḥ
06.028.07b | śuddhā́ apáḥ suprapāṇé píbantīḥ
06.028.07c | mā́ va stená īśata mā́gháśaṁsaḥ
06.028.07d | pári vo hetī́ rudarásya+ vr̥jyāḥ

06.028.08a | úpedám upapárcanam
06.028.08b | āsú góṣū́pa pr̥cyatām
06.028.08c | úpa rṣabhásya rétasi
06.028.08d | úpendra táva vīríye

06.029.01a | índraṁ vo náraḥ sakhiyā́ya sepur
06.029.01b | mahó yántaḥ sumatáye cakānā́ḥ
06.029.01c | mahó hí dātā́ vájrahasto ásti
06.029.01d | mahā́m u raṇvám ávase yajadhvam

06.029.02a | ā́ yásmin háste náriyā mimikṣúr
06.029.02b | ā́ ráthe ̀ hiraṇyáye ratheṣṭhā́ḥ
06.029.02c | ā́ raśmáyo gábhastiyo sthūráyor
06.029.02d | ā́dhvann áśvāso vŕ̥ṣaṇo yujānā́ḥ

06.029.03a | śriyé te pā́dā dúva ā́ mimikṣur
06.029.03b | dhr̥ṣṇúr vajrī́ śávasā dákṣiṇāvān
06.029.03c | vásāno átkaṁ surabhíṁ dr̥śé káṁ
06.029.03d | súvar ṇá nr̥tav iṣiró babhūtha

06.029.04a | sá sóma ā́miślatamaḥ sutó bhūd
06.029.04b | yásmin paktíḥ pacyáte sánti dhānā́ḥ
06.029.04c | índraṁ nára stuvánto brahmakārā́
06.029.04d | ukthā́ śáṁsanto devávātatamāḥ

06.029.05a | ná te ántaḥ śávaso dhāyi asyá
06.029.05b | ví tú bābadhe ródasī mahitvā́
06.029.05c | ā́ tā́ sūríḥ pr̥ṇati tū́tujāno
06.029.05d | yūthévāpsú samī́jamāna ūtī́

06.029.06a | evéd índraḥ suháva r̥ṣvó astu
06.029.06b | ūtī́ ánūtī hiriśipráḥ sátvā
06.029.06c | evā́ hí jātó ásamātiojāḥ
06.029.06d | purū́ ca vr̥trā́ hanati ní dásyūn

06.030.01a | bhū́ya íd ̀ vāvr̥dhe vīríyāyam̐
06.030.01b | éko ajuryó dayate vásūni
06.030.01c | prá ririce divá índraḥ pr̥thivyā́
06.030.01d | ardhám íd asya práti ródasī ubhé

06.030.02a | ádhā manye br̥hád asurya\m asya
06.030.02b | yā́ni dādhā́ra nákir ā́ mināti
06.030.02c | divé-dive sū́riyo darśató bhūd
06.030.02d | ví sádmāni urviyā́ sukrátur dhāt

06.030.03a | adyā́ cin nū́ cit tád ápo nadī́nāṁ
06.030.03b | yád ābhiyo árado gātúm indra
06.030.03c | ní párvatā admasádo ná sedus
06.030.03d | tváyā dr̥r̥ḷhā́ni+ sukrato rájāṁsi

06.030.04a | satyám ít tán ná tvā́vām̐ anyó asti
06.030.04b | índra devó ná mártiyo jiyā́yān
06.030.04c | áhann áhim pariśáyānam árṇo
06.030.04d | ávāsr̥jo apó áchā samudrám

06.030.05a | tuvám apó ̀ ví dúro víṣūcīr
06.030.05b | índra dr̥r̥ḷhám+ arujaḥ párvatasya
06.030.05c | rā́jābhavo jágataś carṣaṇīnā́ṁ
06.030.05d | sākáṁ sū́ryaṁ janáyan dyā́m uṣā́sam

06.031.01a | ábhūr éko rayipate rayīṇā́m
06.031.01b | ā́ hástayor adhithā indra kr̥ṣṭī́ḥ
06.031.01c | ví toké apsú tánaye ca sū́re
06.031.01d | ávocanta carṣaṇáyo vívācaḥ

06.031.02a | tuvád bhiyéndra pā́rthivāni víśvā
06.031.02b | ácyutā cic cyāvayante rájāṁsi
06.031.02c | dyā́vākṣā́mā párvatāso vánāni
06.031.02d | víśvaṁ dr̥r̥ḷhám+ bhayate ájman ā́ te

06.031.03a | tuváṁ kútsena abhí śúṣṇam indra
06.031.03b | aśúṣaṁ yudhya kúyavaṁ gáviṣṭau
06.031.03c | dáśa prapitvé ádha sū́riyasya
06.031.03d | muṣāyáś cakrám ávive rápāṁsi&

06.031.04a | tuváṁ śatā́ni áva śámbarasya
06.031.04b | púro jaghantha apratī́ni dásyoḥ
06.031.04c | áśikṣo yátra śáciyā śacīvo
06.031.04d | dívodāsāya sunvaté sutakre
06.031.04e | bharádvājāya gr̥ṇaté vásūni

06.031.05a | sá satyasatvan mahaté ráṇāya
06.031.05b | rátham ā́ tiṣṭha tuvinr̥mṇa bhīmám
06.031.05c | yāhí prapathinn ávasópa madrík
06.031.05d | prá ca śruta śrāvaya carṣaṇíbhyaḥ

06.032.01a | ápūrviyā purutámāni asmai
06.032.01b | mahé vīrā́ya taváse turā́ya
06.032.01c | virapśíne vajríṇe śáṁtamāni
06.032.01d | vácāṁsi āsā́ sthávirāya takṣam

06.032.02a | sá mātárā sū́riyeṇā kavīnā́m
06.032.02b | ávāsayad rujád ádriṁ gr̥ṇānáḥ
06.032.02c | suādhī́bhir ŕ̥kvabhir vāvaśāná
06.032.02d | úd usríyāṇām asr̥jan nidā́nam

06.032.03a | sá váhnibhir ŕ̥kvabhir góṣu śáśvan
06.032.03b | mitájñubhiḥ purukŕ̥tvā jigāya
06.032.03c | púraḥ purohā́ sákhibhiḥ sakhīyán
06.032.03d | dr̥r̥ḷhā́+ ruroja kavíbhiḥ kavíḥ sán

06.032.04a | sá nīvíyābhir jaritā́ram áchā
06.032.04b | mahó vā́jebhir mahádbhiś ca śúṣmaiḥ
06.032.04c | puruvī́rābhir vr̥ṣabha kṣitīnā́m
06.032.04d | ā́ girvaṇaḥ suvitā́ya prá yāhi

06.032.05a | sá sárgeṇa śávasā taktó átyair
06.032.05b | apá índro dakṣiṇatás turāṣā́ṭ
06.032.05c | itthā́ sr̥jānā́ ánapāvr̥d árthaṁ
06.032.05d | divé-dive viviṣur apramr̥ṣyám

06.033.01a | yá ójiṣṭha indara+ táṁ sú no dā
06.033.01b | mádo vr̥ṣan suabhiṣṭír dáasvān
06.033.01c | saúvaśviyaṁ yó vanávat suáśvo
06.033.01d | vr̥trā́ samátsu sāsáhad amítrān

06.033.02a | tuvā́ṁ hí indra ávase vívāco
06.033.02b | hávante carṣaṇáyaḥ śū́rasātau
06.033.02c | tuváṁ víprebhir ví paṇī́m̐r aśāyas
06.033.02d | tuvóta ít sánitā vā́jam árvā

06.033.03a | tuváṁ tā́m̐ indra ubháyām̐ amítrān
06.033.03b | dā́sā vr̥trā́ṇi ā́riyā ca śūra
06.033.03c | vádhīr váneva súdhitebhir átkair
06.033.03d | *ā́ pr̥tsú darṣi nr̥r̥ṇáaṁ+ nr̥tama

06.033.04a | sá tváṁ na indra ákavābhir ūtī́
06.033.04b | sákhā viśvā́yur avitā́ vr̥dhé bhūḥ
06.033.04c | súvarṣātā ̀ yád dhváyāmasi tvā
06.033.04d | yúdhyanto nemádhitā pr̥tsú śūra

06.033.05a | nūnáṁ na indra aparā́ya ca syā
06.033.05b | bhávā mr̥r̥ḷīká+ utá no abhíṣṭau
06.033.05c | itthā́ gr̥ṇánto mahínasya śárman
06.033.05d | diví ṣyāma pā́riye goṣátamāḥ

06.034.01a | sáṁ ca tvé jagmúr gíra indra pūrvī́r
06.034.01b | ví ca tvád yanti vibhúvo manīṣā́ḥ
06.034.01c | purā́ nūnáṁ ca stutáye ŕ̥ṣīṇām
06.034.01d | paspr̥dhrá índre ádhi ukthaarkā́

06.034.02a | puruhūtó yáḥ purugūrtá ŕ̥bhvām̐
06.034.02b | ékaḥ purupraśastó ásti yajñaíḥ
06.034.02c | *rátho ná mahé śávase yujānó
06.034.02d | asmā́bhir índro anumā́diyo bhūt

06.034.03a | ná yáṁ híṁsanti dhītáyo ná vā́ṇīr
06.034.03b | índraṁ nákṣantī́d abhí vardháyantīḥ
06.034.03c | yádi stotā́raḥ śatáṁ yát sahásraṁ
06.034.03d | gr̥ṇánti gírvaṇasaṁ śáṁ tád asmai

06.034.04a | ásmā etád diví arcéva māsā́
06.034.04b | mimikṣá índre ní ayāmi sómaḥ
06.034.04c | jánaṁ ná dhánvann abhí sáṁ yád ā́paḥ
06.034.04d | satrā́ vāvr̥dhur hávanāni yajñaíḥ

06.034.05a | ásmā etán máhi āṅgūṣám asmā
06.034.05b | índrāya stotrám matíbhir avāci
06.034.05c | ásad yáthā mahatí vr̥tratū́rya
06.034.05d | índro viśvā́yur avitā́ vr̥dháś ca

06.035.01a | kadā́ bhuvan ráthakṣayāṇi bráhma
06.035.01b | kadā́ stotré sahasrapoṣíyaṁ dāḥ
06.035.01c | kadā́ stómaṁ vāsayo asya rāyā́
06.035.01d | kadā́ dhíyaḥ karasi vā́jaratnāḥ

06.035.02a | kárhi svit tád indara+ yán nŕ̥bhir nr̥ŕ̥n
06.035.02b | vīraír vīrā́n nīḷáyāse jáyājī́n
06.035.02c | tridhā́tu gā́ ádhi jayāsi góṣu
06.035.02d | índra dyumnáṁ súvarvad dhehi asmé

06.035.03a | kárhi svit tád indara+ yáj jaritré
06.035.03b | viśvápsu bráhma kr̥ṇávaḥ śaviṣṭha
06.035.03c | kadā́ dhíyo ná niyúto yuvāse
06.035.03d | kadā́ gómaghā hávanāni gachāḥ

06.035.04a | sá gómaghā jaritré áśvaścandrā
06.035.04b | vā́jaśravaso ádhi dhehi pŕ̥kṣaḥ
06.035.04c | pīpihī́ṣaḥ sudúghām indra dhenúm
06.035.04d | bharádvājeṣu surúco rurucyāḥ

06.035.05a | tám ā́ nūnáṁ vr̥jánam anyáthā cic
06.035.05b | chū́ro yác chakra ví dúro gr̥ṇīṣé
06.035.05c | mā́ nír araṁ śukradúghasya dhenór
06.035.05d | āṅgirasā́n bráhmaṇā vipra jinva

06.036.01a | satrā́ mádāsas táva viśvájanyāḥ
06.036.01b | satrā́ rā́yo ádha yé pā́rthivāsaḥ
06.036.01c | satrā́ vā́jānām abhavo vibhaktā́
06.036.01d | yád devéṣu dhāráyathā asurya\m

06.036.02a | ánu prá yeje jána ójo asya
06.036.02b | satrā́ dadhire ánu vīríyāya
06.036.02c | syūmagŕ̥bhe dúdhaye árvate ca
06.036.02d | krátuṁ vr̥ñjanti ápi vr̥trahátye

06.036.03a | táṁ sadhrī́cīr ūtáyo vŕ̥ṣṇiyāni
06.036.03b | paúṁsiyāni niyútaḥ saścur índram
06.036.03c | samudráṁ ná síndhava uktháśuṣmā
06.036.03d | uruvyácasaṁ gíra ā́ viśanti

06.036.04a | sá rāyás khā́m úpa sr̥jā gr̥ṇānáḥ
06.036.04b | puruścandrásya tuvám indra vásvaḥ
06.036.04c | pátir babhūtha ásamo jánānām
06.036.04d | éko víśvasya bhúvanasya rā́jā

06.036.05a | sá tú śrudhi śrútiyā yó duvoyúr
06.036.05b | diyaúr ná bhū́ma abhí rā́yo aryáḥ
06.036.05c | áso yáthā naḥ śávasā cakānó
06.036.05d | yugé-yuge váyasā cékitānaḥ

06.037.01a | arvā́g ráthaṁ viśvávāraṁ ta ugra
06.037.01b | índra yuktā́so hárayo vahantu
06.037.01c | kīríś cid dhí tvā hávate súvarvān
06.037.01d | r̥dhīmáhi sadhamā́das te adyá

06.037.02a | prá ū dróṇe hárayaḥ kárma agman
06.037.02b | punānā́sa ŕ̥jiyanto abhūvan
06.037.02c | índro no asyá pūrviyáḥ papīyād
06.037.02d | dyukṣó mádasya somiyásya rā́jā

06.037.03a | āsasrāṇā́saḥ śavasānám ácha
06.037.03b | índraṁ sucakré rathíyāso áśvāḥ
06.037.03c | abhí śráva ŕ̥jiyanto vaheyur
06.037.03d | nū́ cin nú vāyór amŕ̥taṁ ví dasyet

06.037.04a | váriṣṭho asya dákṣiṇām iyarti
06.037.04b | índro maghónāṁ tuvikūrmítamaḥ
06.037.04c | yáyā vajrivaḥ pariyā́si áṁho
06.037.04d | maghā́ ca dhr̥ṣṇo dáyase ví sūrī́n

06.037.05a | índro vā́jasya sthávirasya dātā́
06.037.05b | índro gīrbhír vardhatāṁ vr̥ddhámahāḥ
06.037.05c | índro vr̥tráṁ hániṣṭho astu sátvā
06.037.05d | ā́ tā́ sūríḥ pr̥ṇati tū́tujānaḥ

06.038.01a | ápād itá úd u naś citrátamo
06.038.01b | mahī́m bharṣad dyumátīm índrahūtim
06.038.01c | pányasīṁ dhītíṁ daíviyasya yā́mañ
06.038.01d | jánasya rātíṁ vanate sudā́nuḥ

06.038.02a | dūrā́c cid ā́ vasato asya kárṇā
06.038.02b | ghóṣād índrasya tanyati bruvāṇáḥ
06.038.02c | éyám enaṁ deváhūtir vavr̥tyān
06.038.02d | madríag índram iyám r̥cyámānā

06.038.03a | táṁ vo dhiyā́ paramáyā purājā́m
06.038.03b | ajáram índram abhy a\nūṣi arkaíḥ
06.038.03c | bráhmā ca gíro dadhiré sám asmin
06.038.03d | mahā́ṁś ca stómo ádhi vardhad índre

06.038.04a | várdhād yáṁ yajñá utá sóma índraṁ
06.038.04b | várdhād bráhma gíra ukthā́ ca mánma
06.038.04c | várdhā́hainam uṣáso yā́man aktór
06.038.04d | várdhān mā́sāḥ śarádo dyā́va índram

06.038.05a | evā́ jajñānáṁ sáhase ásāmi
06.038.05b | vāvr̥dhānáṁ rā́dhase ca śrutā́ya
06.038.05c | mahā́m ugrám ávase vipra nūnám
06.038.05d | ā́ vivāsema vr̥tratū́riyeṣu

06.039.01a | mandrásya kavér diviyásya váhner
06.039.01b | vípramanmano vacanásya mádhvaḥ
06.039.01c | ápā nas tásya sacanásya deva
06.039.01d | íṣo yuvasva gr̥ṇaté góagrāḥ

06.039.02a | ayám uśānáḥ pári ádrim usrā́
06.039.02b | r̥tádhītibhir r̥tayúg yujānáḥ
06.039.02c | rujád árugṇaṁ ví valásya sā́num
06.039.02d | paṇī́m̐r vácobhir abhí yodhad índraḥ

06.039.03a | ayáṁ dyotayad adyúto ví aktū́n
06.039.03b | doṣā́ vástoḥ śaráda índur indra
06.039.03c | imáṁ ketúm adadhur nū́ cid áhnāṁ
06.039.03d | śúcijanmana uṣásaś cakāra

06.039.04a | *ayáṁ rocayad arúco rucānó
06.039.04b | ayáṁ vāsayad ví r̥téna pūrvī́ḥ
06.039.04c | ayám īyata r̥tayúgbhir áśvaiḥ
06.039.04d | suvarvídā nā́bhinā carṣaṇiprā́ḥ

06.039.05a | nū́ gr̥ṇānó gr̥ṇaté pratna rājann
06.039.05b | íṣaḥ pinva vasudéyāya pūrvī́ḥ
06.039.05c | apá óṣadhīr aviṣā́ vánāni
06.039.05d | gā́ árvato nr̥ŕ̥n r̥cáse rirīhi

06.040.01a | índra píba túbhya@ sutó mádāya
06.040.01b | áva sya hárī ví mucā sákhāyā
06.040.01c | utá prá gāya gaṇá ā́ niṣádya
06.040.01d | áthā yajñā́ya gr̥ṇaté váyo dhāḥ

06.040.02a | ásya piba yásya jajñāná indra
06.040.02b | mádāya krátve ápibo virapśin
06.040.02c | tám u te gā́vo nára ā́po ádrir
06.040.02d | índuṁ sám ahyan pītáye sám asmai

06.040.03a | sámiddhe agnaú sutá indra sóma
06.040.03b | ā́ tvā vahantu hárayo váhiṣṭhāḥ
06.040.03c | tuvāyatā́ mánasā johavīmi
06.040.03d | índrā́ yāhi suvitā́ya mahé naḥ

06.040.04a | ā́ yāhi śáśvad uśatā́ yayātha
06.040.04b | índra mahā́ mánasā somapéyam
06.040.04c | úpa bráhmāṇi śr̥ṇava imā́ no
06.040.04d | áthā te yajñás tanúve váyo dhāt

06.040.05a | yád indra diví pā́riye yád ŕ̥dhag
06.040.05b | yád vā suvé sádane yátra vā́si
06.040.05c | áto no yajñám ávase niyútvān
06.040.05d | sajóṣāḥ pāhi girvaṇo marúdbhiḥ

06.041.01a | áheḷamāna úpa yāhi yajñáṁ
06.041.01b | túbhyam pavanta índavaḥ sutā́saḥ
06.041.01c | gā́vo ná vajrin suvám óko ácha
06.041.01d | índrā́ gahi prathamó yajñíyānām

06.041.02a | yā́ te kākút súkr̥tā yā́ váriṣṭhā
06.041.02b | yáyā śáśvat píbasi mádhva ūrmím
06.041.02c | táyā pāhi prá te adhvaryúr asthāt
06.041.02d | sáṁ te vájro vartatām indra gavyúḥ

06.041.03a | eṣá drapsó vr̥ṣabhó viśvárūpa
06.041.03b | índrāya vŕ̥ṣṇe sám akāri sómaḥ
06.041.03c | etám piba hariva sthātar ugra
06.041.03d | yásyéśiṣe pradívi yás te ánnam

06.041.04a | sutáḥ sómo ásutād indra vásyān
06.041.04b | ayáṁ śréyāñ cikitúṣe ráṇāya
06.041.04c | etáṁ titirva úpa yāhi yajñáṁ
06.041.04d | téna víśvās táviṣīr ā́ pr̥ṇasva

06.041.05a | hváyāmasi tvā índra yāhi arvā́ṅ
06.041.05b | áraṁ te sómas tanúve bhavāti
06.041.05c | śátakrato mādáyasvā sutéṣu
06.041.05d | prā́smā́m̐ ava pŕ̥tanāsu prá vikṣú

06.042.01a | práti asmai pípīṣate
06.042.01b | víśvāni vidúṣe bhara
06.042.01c | araṁgamā́ya jágmaye
06.042.01d | ápaścāddaghvane náre

06.042.02a | ém enam pratiétana
06.042.02b | sómebhiḥ somapā́tamam
06.042.02c | ámatrebhir r̥jīṣíṇam
06.042.02d | índraṁ sutébhir índubhiḥ

06.042.03a | yádī sutébhir índubhiḥ
06.042.03b | sómebhiḥ pratibhū́ṣatha
06.042.03c | védā víśvasya médhiro
06.042.03d | dhr̥ṣát táṁ-tam íd éṣate

06.042.04a | asmā́-asmā íd ándhaso
06.042.04b | ádhvaryo prá bharā sutám
06.042.04c | kuvít samasya jéniyasya śárdhato
06.042.04d | abhíśaster avaspárat

06.043.01a | yásya tyác chámbaram máde
06.043.01b | dívodāsāya randháyaḥ
06.043.01c | ayáṁ sá sóma indra te sutáḥ píba

06.043.02a | yásya tīvrasútam mádam
06.043.02b | mádhyam ántaṁ ca rákṣase
06.043.02c | ayáṁ sá sóma indra te sutáḥ píba

06.043.03a | yásya gā́ antár áśmano
06.043.03b | máde dr̥r̥ḷhā́+ avā́sr̥jaḥ
06.043.03c | ayáṁ sá sóma indra te sutáḥ píba

06.043.04a | yásya mandānó ándhaso
06.043.04b | mā́ghonaṁ dadhiṣé śávaḥ
06.043.04c | ayáṁ sá sóma indra te sutáḥ píba

06.044.01a | yó rayivo rayíṁtamo
06.044.01b | yó dyumnaír dyumnávattamaḥ
06.044.01c | sómaḥ sutáḥ sá indra te
06.044.01d | ásti svadhāpate mádaḥ

06.044.02a | yáḥ śagmás tuviśagma te
06.044.02b | rāyó dāmā́ matīnáam
06.044.02c | sómaḥ sutáḥ sá indra te
06.044.02d | ásti svadhāpate mádaḥ

06.044.03a | yéna vr̥ddhó ná śávasā
06.044.03b | turó ná svā́bhir ūtíbhiḥ
06.044.03c | sómaḥ sutáḥ sá indra te
06.044.03d | ásti svadhāpate mádaḥ

06.044.04a | tiyám u vo áprahaṇaṁ
06.044.04b | gr̥ṇīṣé śávasas pátim
06.044.04c | índraṁ viśvāsā́haṁ náram
06.044.04d | máṁhiṣṭhaṁ viśvácarṣaṇim

06.044.05a | yáṁ vardháyanti íd gíraḥ
06.044.05b | pátiṁ turásya rā́dhasaḥ
06.044.05c | tám ín nú asya ródasī
06.044.05d | devī́ śúṣmaṁ saparyataḥ

06.044.06a | tád va ukthásya barháṇā
06.044.06b | índrāyopastr̥ṇīṣáṇi
06.044.06c | vípo ná yásya ūtáyo
06.044.06d | ví yád róhanti sakṣítaḥ

06.044.07a | ávidad dákṣam mitró návīyān
06.044.07b | papānó devébhyo vásyo acait
06.044.07c | sasavā́n staulā́bhir dhautárībhir
06.044.07d | uruṣyā́ pāyúr abhavat sákhibhyaḥ

06.044.08a | r̥tásya pathí vedhā́ apāyi
06.044.08b | śriyé mánāṁsi devā́so akran
06.044.08c | dádhāno nā́ma mahó vácobhir
06.044.08d | vápur dr̥śáye venyó ví āvaḥ

06.044.09a | dyumáttamaṁ ̀ dákṣaṁ dhehi asmé
06.044.09b | sédhā jánānām pūrvī́r árātīḥ
06.044.09c | várṣīyo váyaḥ kr̥ṇuhi śácībhir
06.044.09d | dhánasya sātā́v asmā́m̐ aviḍḍhi

06.044.10a | índra túbhyam ín maghavann abhūma
06.044.10b | vayáṁ dātré harivo mā́ ví venaḥ
06.044.10c | nákir āpír dadr̥śe martiyatrā́
06.044.10d | kím aṅgá radhracódanaṁ tuvāhuḥ

06.044.11a | mā́ jásvane vr̥ṣabha no rarīthā
06.044.11b | mā́ te revátaḥ sakhiyé riṣāma
06.044.11c | pūrvī́ṣ ṭa indra niṣṣídho jáneṣu
06.044.11d | jahí ásuṣvīn prá vr̥hā́pr̥ṇataḥ

06.044.12a | úd abhrā́ṇīva stanáyann iyarti
06.044.12b | índro rā́dhāṁsi áśviyāni gávyā
06.044.12c | tuvám asi pradívaḥ kārúdhāyā
06.044.12d | mā́ tvādāmā́na ā́ dabhan maghónaḥ

06.044.13a | ádhvaryo vīra prá mahé sutā́nām
06.044.13b | índrāya bhara sá hí asya rā́jā
06.044.13c | yáḥ pūrviyā́bhir utá nū́tanābhir
06.044.13d | gīrbhír vāvr̥dhé gr̥ṇatā́m ŕ̥ṣīṇām

06.044.14a | asyá máde purú várpāṁsi vidvā́n
06.044.14b | índro vr̥trā́ṇi apratī́ jaghāna
06.044.14c | tám u prá hoṣi mádhumantam asmai
06.044.14d | sómaṁ vīrā́ya śipríṇe píbadhyai

06.044.15a | pā́tā sutám índaro+ astu sómaṁ
06.044.15b | hántā vr̥tráṁ vájreṇa mandasānáḥ
06.044.15c | gántā yajñám parāvátaś cid áchā
06.044.15d | vásur dhīnā́m avitā́ kārúdhāyāḥ

06.044.16a | idáṁ tiyát pā́taram+ indrapā́nam
06.044.16b | índrasya priyám amŕ̥tam apāyi
06.044.16c | mátsad yáthā saumanasā́ya deváṁ
06.044.16d | ví asmád dvéṣo yuyávad ví áṁhaḥ

06.044.17a | enā́ mandānó jahí śūra śátrūñ
06.044.17b | jāmím ájāmim maghavann amítrān
06.044.17c | abhiṣeṇā́m̐ abhí ādédiśānān
06.044.17d | párāca indra prá mr̥ṇā jahī́ ca

06.044.18a | āsú ṣmā ṇo maghavann indra pr̥tsu
06.044.18b | a\smábhyam máhi várivaḥ sugáṁ kaḥ
06.044.18c | apā́ṁ tokásya tánayasya jeṣá
06.044.18d | índra sūrī́n kr̥ṇuhí smā no ardhám

06.044.19a | ā́ tvā hárayo vŕ̥ṣaṇo yujānā́
06.044.19b | vŕ̥ṣarathāso vŕ̥ṣaraśmayó 'tyāḥ
06.044.19c | asmatrā́ñco vŕ̥ṣaṇo vajravā́ho
06.044.19d | vŕ̥ṣṇe mádāya suyújo vahantu

06.044.20a | ā́ te vr̥ṣan vŕ̥ṣaṇo dróṇam asthur
06.044.20b | ghr̥taprúṣo ná ūrmáyo mádantaḥ
06.044.20c | índra prá túbhyaṁ vŕ̥ṣabhiḥ sutā́nāṁ
06.044.20d | vŕ̥ṣṇe bharanti vr̥ṣabhā́ya sómam

06.044.21a | vŕ̥ṣāsi divó vr̥ṣabháḥ pr̥thivyā́
06.044.21b | vŕ̥ṣā síndhūnāṁ vr̥ṣabhá stíyānām
06.044.21c | vŕ̥ṣṇe ta índur vr̥ṣabha pīpāya
06.044.21d | svādū́ ráso madhupéyo várāya

06.044.22a | ayáṁ deváḥ sáhasā jā́yamāna
06.044.22b | índreṇa yujā́ paṇím astabhāyat
06.044.22c | ayáṁ suvásya pitúr ā́yudhāni
06.044.22d | índur amuṣṇād áśivasya māyā́ḥ

06.044.23a | ayám akr̥ṇod uṣásaḥ supátnīr
06.044.23b | ayáṁ sū́rye adadhāj jyótir antáḥ
06.044.23c | ayáṁ tridhā́tu diví rocanéṣu
06.044.23d | tritéṣu vindad amŕ̥taṁ nígūḷham

06.044.24a | ayáṁ dyā́vāpr̥thivī́ ví ṣkabhāyad
06.044.24b | ayáṁ rátham ayunak saptáraśmim
06.044.24c | ayáṁ góṣu śáciyā pakvám antáḥ
06.044.24d | sómo dādhāra dáśayantram útsam

06.045.01a | yá ā́nayat parāvátaḥ
06.045.01b | súnītī turváśaṁ yádum
06.045.01c | índraḥ sá no yúvā sákhā

06.045.02a | avipré cid váyo dádhad
06.045.02b | anāśúnā cid árvatā
06.045.02c | índro jétā hitáṁ dhánam

06.045.03a | mahī́r asya práṇītayaḥ
06.045.03b | pūrvī́r utá práśastayaḥ
06.045.03c | nā́sya kṣīyanta ūtáyaḥ

06.045.04a | sákhāyo bráhmavāhase
06.045.04b | árcata prá ca gāyata
06.045.04c | sá hí naḥ prámatir mahī́

06.045.05a | tuvám ékasya vr̥trahann
06.045.05b | avitā́ duváyor asi
06.045.05c | utédŕ̥śe yáthā vayám

06.045.06a | náyasī́d u áti dvíṣaḥ
06.045.06b | kr̥ṇóṣi ukthaśaṁsínaḥ
06.045.06c | nŕ̥bhiḥ suvī́ra ucyase

06.045.07a | brahmā́ṇam bráhmavāhasaṁ
06.045.07b | gīrbhíḥ sákhāyam r̥gmíyam
06.045.07c | gáaṁ ná doháse huve

06.045.08a | yásya víśvāni hástayor
06.045.08b | ūcúr vásūni ní dvitā́
06.045.08c | vīrásya pr̥tanāṣáhaḥ

06.045.09a | ví dr̥r̥ḷhā́ni+ cid adrivo
06.045.09b | jánānaaṁ śacīpate
06.045.09c | vr̥há māyā́ anānata

06.045.10a | tám u tvā satya somapā
06.045.10b | índra vājānaam pate
06.045.10c | áhūmahi śravasyávaḥ

06.045.11a | tám u tvā yáḥ purā́sitha
06.045.11b | yó vā nūnáṁ hité dháne
06.045.11c | háviyaḥ sá śrudhī hávam

06.045.12a | dhībhír árvadbhir árvato
06.045.12b | vā́jām̐ indra śravā́yiyān
06.045.12c | tváyā jeṣma hitáṁ dhánam

06.045.13a | ábhūr u vīra girvaṇo
06.045.13b | mahā́m̐ indra dháne hité
06.045.13c | bháre vitantasā́yiyaḥ

06.045.14a | yā́ ta ūtír amitrahan
06.045.14b | makṣū́javastamā́sati
06.045.14c | táyā no hinuhī rátham

06.045.15a | sá ráthena rathī́tamo
06.045.15b | asmā́kenābhiyúgvanā
06.045.15c | jéṣi jiṣṇo hitáṁ dhánam

06.045.16a | yá éka ít tám u ṣṭuhi
06.045.16b | kr̥ṣṭīnáaṁ vícarṣaṇiḥ
06.045.16c | pátir jajñé vŕ̥ṣakratuḥ

06.045.17a | yó gr̥ṇatā́m íd ā́sitha
06.045.17b | āpír ūtī́ śiváḥ sákhā
06.045.17c | sá tváṁ na indra mr̥r̥ḷaya+

06.045.18a | dhiṣvá vájraṁ gábhastiyo
06.045.18b | rakṣohátyāya vajrivaḥ
06.045.18c | sāsahīṣṭhā́ abhí spŕ̥dhaḥ

06.045.19a | pratnáṁ rayīṇáaṁ yújaṁ
06.045.19b | sákhāyaṁ kīricódanam
06.045.19c | bráhmavāhastamaṁ huve

06.045.20a | sá hí víśvāni pā́rthivām̐
06.045.20b | éko vásūni pátyate
06.045.20c | gírvaṇastamo ádhriguḥ

06.045.21a | sá no niyúdbhir ā́ pr̥ṇa
06.045.21b | kā́maṁ vā́jebhir aśvíbhiḥ
06.045.21c | gómadbhir gopate dhr̥ṣát

06.045.22a | tád vo gāya suté sácā
06.045.22b | puruhūtā́ya sátvane
06.045.22c | śáṁ yád gáve ná śākíne

06.045.23a | ná ghā vásur ní yamate
06.045.23b | dānáṁ vā́jasya gómataḥ
06.045.23c | yát sīm úpa śrávad gíraḥ

06.045.24a | kuvítsasya prá hí vrajáṁ
06.045.24b | gómantaṁ dasyuhā́ gámat
06.045.24c | śácībhir ápa no varat

06.045.25a | imā́ u tvā śatakrato
06.045.25b | abhí prá ṇonuvur gíraḥ
06.045.25c | índra vatsáṁ ná mātáraḥ

06.045.26a | dūṇā́śaṁ sakhiyáṁ táva
06.045.26b | gaúr asi vīra gavyaté
06.045.26c | áśvo aśvāyaté bhava

06.045.27a | sá mandasvā hí ándhaso
06.045.27b | rā́dhase tanúvā mahé
06.045.27c | ná stotā́raṁ nidé karaḥ

06.045.28a | imā́ u tvā suté-sute
06.045.28b | nákṣante girvaṇo gíraḥ
06.045.28c | vatsáṁ gā́vo ná dhenávaḥ

06.045.29a | purūtámam purūṇā́ṁ
06.045.29b | stotr̥r̥ṇā́ṁ vívāci
06.045.29c | vā́jebhir vājayatā́m

06.045.30a | asmā́kam indra bhūtu te
06.045.30b | stómo vā́hiṣṭho ántamaḥ
06.045.30c | asmā́n rāyé mahé hinu

06.045.31a | ádhi br̥búḥ paṇīnáaṁ
06.045.31b | várṣiṣṭhe mūrdhán asthaat
06.045.31c | urúḥ kákṣo ná gāṅgiyáḥ

06.045.32a | yásya vāyór iva dravád
06.045.32b | bhadrā́ rātíḥ sahasríṇī
06.045.32c | sadyó dānā́ya máṁhate

06.045.33a | tát sú no víśve aryá ā́
06.045.33b | sádā gr̥ṇanti kārávaḥ
06.045.33c | br̥búṁ sahasradā́tamaṁ
06.045.33d | sūríṁ sahasrasā́tamam

06.046.01a | tuvā́m íd dhí hávāmahe
06.046.01b | sātā́ vā́jasya kārávaḥ
06.046.01c | tuvā́ṁ vr̥tréṣu indra sátpatiṁ náras
06.046.01d | tuvā́ṁ kā́ṣṭhāsu árvataḥ

06.046.02a | sá tváṁ naś citra vajrahasta dhr̥ṣṇuyā́
06.046.02b | mahá stavānó adrivaḥ
06.046.02c | gáam áśvaṁ rathíyam indra sáṁ kira
06.046.02d | satrā́ vā́jaṁ ná jigyúṣe

06.046.03a | yáḥ satrāhā́ vícarṣaṇir
06.046.03b | índraṁ táṁ hūmahe vayám
06.046.03c | sáhasramuṣka túvinr̥mṇa sátpate
06.046.03d | bhávā samátsu no vr̥dhé

06.046.04a | bā́dhase jánān vr̥ṣabhéva manyúnā
06.046.04b | ghŕ̥ṣau mīḷhá r̥cīṣama
06.046.04c | asmā́kam bodhi avitā́ mahādhané
06.046.04d | tanū́ṣu apsú sū́riye

06.046.05a | índra jyéṣṭhaṁ na ā́ bharam̐
06.046.05b | ójiṣṭham pápuri śrávaḥ
06.046.05c | yénemé citra vajrahasta ródasī
06.046.05d | ā́ ubhé suśipra práaḥ

06.046.06a | tuvā́m ugrám ávase carṣaṇīsáhaṁ
06.046.06b | rā́jan devéṣu hūmahe
06.046.06c | víśvā sú no vithurā́ pibdanā́ vaso
06.046.06d | amítrān suṣáhān kr̥dhi

06.046.07a | yád indra nā́huṣīṣu ā́m̐
06.046.07b | ójo nr̥mṇáṁ ca kr̥ṣṭíṣu
06.046.07c | yád vā páñca kṣitīnā́ṁ dyumnám ā́ bhara
06.046.07d | satrā́ víśvāni paúṁsiyā

06.046.08a | yád vā tr̥kṣaú maghavan druhyā́v ā́ jáne
06.046.08b | yát pūraú kác ca vŕ̥ṣṇiyam
06.046.08c | asmábhyaṁ tád rirīhi sáṁ nr̥ṣā́hiye
06.046.08d | amítrān pr̥tsú turváṇe

06.046.09a | índra tridhā́tu śaraṇáṁ
06.046.09b | trivárūthaṁ suastimát
06.046.09c | chardír yacha maghávadbhyaś ca máhya@ ca
06.046.09d | yāváyā didyúm ebhiyaḥ

06.046.10a | yé gavyatā́ mánasā śátrum ādabhúr
06.046.10b | abhipraghnánti dhr̥ṣṇuyā́
06.046.10c | ádha smā no maghavann indra girvaṇas
06.046.10d | tanūpā́ ántamo bhava

06.046.11a | ádha smā no vr̥dhé bhava
06.046.11b | índra nāyám avā yudhí
06.046.11c | yád antárikṣe patáyanti parṇíno
06.046.11d | didyávas tigmámūrdhānaḥ

06.046.12a | yátra śū́rāsas tanúvo vitanvaté
06.046.12b | priyā́ śárma pitr̥r̥ṇáam
06.046.12c | ádha smā yacha tanve\ táne ca chardír
06.046.12d | acíttaṁ yāváya dvéṣaḥ

06.046.13a | yád indra sárge árvataś
06.046.13b | codáyāse mahādhané
06.046.13c | asamané ádhvani vr̥jiné pathí
06.046.13d | śyenā́m̐ iva śravasyatáḥ

06.046.14a | síndhūm̐r iva pravaṇá āśuyā́ yató
06.046.14b | yádi klóśam ánu ṣváṇi
06.046.14c | ā́ yé váyo ná várvr̥tati ā́miṣi
06.046.14d | gr̥bhītā́ bāhuvór gávi

06.047.01a | svādúṣ kílāyám mádhumām̐ utā́yáṁ
06.047.01b | tīvráḥ kílāyáṁ rásavām̐ utā́yám
06.047.01c | utó nú asyá papivā́ṁsam índraṁ
06.047.01d | ná káś caná sahata āhavéṣu

06.047.02a | ayáṁ svādúr ihá mádiṣṭha āsa
06.047.02b | yásya índro vr̥trahátye mamā́da
06.047.02c | purū́ṇi yáś cyautanā́ śámbarasya
06.047.02d | ví navatíṁ náva ca dehíyo hán

06.047.03a | ayám me pītá úd iyarti vā́cam
06.047.03b | ayám manīṣā́m uśatī́m ajīgaḥ
06.047.03c | ayáṁ ṣáḷ urvī́r amimīta dhī́ro
06.047.03d | ná yā́bhiyo bhúvanaṁ kác canā́ré

06.047.04a | ayáṁ sá yó varimā́ṇam pr̥thivyā́
06.047.04b | varṣmā́ṇaṁ divó ákr̥ṇod ayáṁ sáḥ
06.047.04c | ayám pīyū́ṣaṁ tisŕ̥ṣu pravátsu
06.047.04d | sómo dādhāra urú antárikṣam

06.047.05a | ayáṁ vidac citradŕ̥śīkam árṇaḥ
06.047.05b | śukrásadmanām uṣásām ánīke
06.047.05c | ayám mahā́n mahatā́ skámbhanenód
06.047.05d | diyā́m astabhnād vr̥ṣabhó marútvān

06.047.06a | dhr̥ṣát piba kaláśe sómam indra
06.047.06b | vr̥trahā́ śūra samaré vásūnām
06.047.06c | mā́dhyaṁdine sávana ā́ vr̥ṣasva
06.047.06d | rayisthā́no rayím asmā́su dhehi

06.047.07a | índra prá ṇaḥ puraetéva paśya
06.047.07b | prá no naya prataráṁ vásyo ácha
06.047.07c | bhávā supāró atipārayó no
06.047.07d | bhávā súnītir utá vāmánītiḥ

06.047.08a | urúṁ no lokám ánu neṣi vidvā́n
06.047.08b | súvarvaj jyótir ábhayaṁ suastí
06.047.08c | r̥ṣvā́ ta indra sthávirasya bāhū́
06.047.08d | úpa stheyāma śaraṇā́ br̥hántā

06.047.09a | váriṣṭhe na indara+ vandhúre dhā
06.047.09b | váhiṣṭhayoḥ śatāvan áśvayor ā́
06.047.09c | íṣam ā́ vakṣi iṣáaṁ várṣiṣṭhām
06.047.09d | mā́ nas tārīn maghavan rā́yo aryáḥ

06.047.10a | índra mr̥r̥ḷá+ máhya@ jīvā́tum icha
06.047.10b | codáya dhíyam áyaso ná dhā́rām
06.047.10c | yát kíṁ cāháṁ tvāyúr idáṁ vádāmi
06.047.10d | táj juṣasva kr̥dhí mā devávantam

06.047.11a | trātā́ram índram avitā́ram índraṁ
06.047.11b | háve-have suhávaṁ śū́ram índram
06.047.11c | hváyāmi śakrám puruhūtám índraṁ
06.047.11d | suastí no maghávā dhātu índraḥ

06.047.12a | índraḥ sutrā́mā suávām̐ ávobhiḥ
06.047.12b | sumr̥r̥ḷīkó+ bhavatu viśvávedāḥ
06.047.12c | bā́dhatāṁ dvéṣo ábhayaṁ kr̥ṇotu
06.047.12d | suvī́riyasya pátayaḥ siyāma

06.047.13a | tásya vayáṁ sumataú yajñíyasya
06.047.13b | ápi bhadré saumanasé siyāma
06.047.13c | sá sutrā́mā suávām̐ índro asmé
06.047.13d | ārā́c cid dvéṣaḥ sanutár yuyotu

06.047.14a | áva tvé indra praváto ná ūrmír
06.047.14b | gíro bráhmāṇi niyúto dhavante
06.047.14c | urū́ ná rā́dhaḥ sávanā purū́ṇi
06.047.14d | apó gā́ vajrin yuvase sám índūn

06.047.15a | ká īṁ stavat káḥ pr̥ṇāt kó yajāte
06.047.15b | yád ugrám ín maghávā viśváhā́vet
06.047.15c | pā́dāv iva prahárann anyám-anyaṁ
06.047.15d | kr̥ṇóti pū́rvam áparaṁ śácībhiḥ

06.047.16a | śr̥ṇvé vīrá ugrám-ugraṁ damāyánn
06.047.16b | anyám-anyam atinenīyámānaḥ
06.047.16c | edhamānadvíḷ ubháyasya rā́jā
06.047.16d | coṣkūyáte víśa índro manuṣyā\n

06.047.17a | párā pū́rveṣāṁ sakhiyā́ vr̥ṇakti
06.047.17b | vitárturāṇo áparebhir eti
06.047.17c | ánānubhūtīr avadhūnuvānáḥ
06.047.17d | pūrvī́r índraḥ śarádas tartarīti

06.047.18a | rūpáṁ-rūpam prátirūpo babhūva
06.047.18b | tád asya rūpám praticákṣaṇāya
06.047.18c | índro māyā́bhiḥ pururū́pa īyate
06.047.18d | yuktā́ hí asya hárayaḥ śatā́ dáśa

06.047.19a | yujānó harítā ráthe
06.047.19b | bhū́ri tváṣṭehá rājati
06.047.19c | kó viśvā́hā dviṣatáḥ pákṣa āsata
06.047.19d | utā́sīneṣu sūríṣu

06.047.20a | agavyūtí kṣétram ā́ganma devā
06.047.20b | urvī́ satī́ bhū́mir aṁhūraṇā́bhūt
06.047.20c | bŕ̥haspate prá cikitsā gáviṣṭāv
06.047.20d | itthā́ saté jaritrá indra pánthām

06.047.21a | divé-dive sadŕ̥śīr anyám árdhaṁ
06.047.21b | kr̥ṣṇā́ asedhad ápa sádmano jā́ḥ
06.047.21c | áhan dāsā́ vr̥ṣabhó vasnayánta
06.047.21d | udávraje varcínaṁ śámbaraṁ ca

06.047.22a | prastoká ín nú rā́dhasas ta indra
06.047.22b | dáśa kóśayīr dáśa vājíno 'dāt
06.047.22c | dívodāsād atithigvásya rā́dhaḥ
06.047.22d | śāmbaráṁ vásu práti agrabhīṣma

06.047.23a | dáśa áśvān dáśa kóśān
06.047.23b | dáśa vástrā́dhibhojanā
06.047.23c | dáśo hiraṇyapiṇḍā́n
06.047.23d | dívodāsād asāniṣam

06.047.24a | dáśa ráthān práṣṭimataḥ
06.047.24b | śatáṁ gáa átharvabhyaḥ
06.047.24c | aśvatháḥ pāyáve adāt

06.047.25a | máhi rā́dho viśvájanyaṁ dádhānān
06.047.25b | bharádvājān sārñjayó abhy a\yaṣṭa

06.047.26a | vánaspate vīḍúaṅgo hí bhūyā́
06.047.26b | asmátsakhā pratáraṇaḥ suvī́raḥ
06.047.26c | góbhiḥ sáṁnaddho asi vīḷáyasva
06.047.26d | āsthātā́ te jayatu jétuvāni

06.047.27a | divás pr̥thivyā́ḥ pári ója údbhr̥taṁ
06.047.27b | vánaspátibhyaḥ pári ā́bhr̥taṁ sáhaḥ
06.047.27c | apā́m ojmā́nam pári góbhir ā́vr̥tam
06.047.27d | índrasya vájraṁ havíṣā ráthaṁ yaja

06.047.28a | índrasya vájro marútām ánīkam
06.047.28b | mitrásya gárbho váruṇasya nā́bhiḥ
06.047.28c | sá imā́ṁ no havyádātiṁ juṣāṇó
06.047.28d | déva ratha práti havyā́ gr̥bhāya

06.047.29a | úpa śvāsaya pr̥thivī́m utá dyā́m
06.047.29b | purutrā́ te manutāṁ víṣṭhitaṁ jágat
06.047.29c | sá dundubhe sajū́r índreṇa devaír
06.047.29d | dūrā́d dávīyo ápa sedha śátrūn

06.047.30a | ā́ krandaya bálam ójo na ā́ dhā
06.047.30b | ní ṣṭanihi duritā́ bā́dhamānaḥ
06.047.30c | ápa protha dundubhe duchúnā itá
06.047.30d | índrasya muṣṭír asi vīḷáyasva

06.047.31a | ā́mū́r aja pratiā́vartayemā́ḥ
06.047.31b | ketumád ̀ dundubhír vāvadīti
06.047.31c | sám áśvaparṇāś cáranti no náro
06.047.31d | asmā́kam indra rathíno jayantu

06.048.01a | yajñā́-yajñā vo agnáye
06.048.01b | girā́-girā ca dákṣase
06.048.01c | prá-pra vayám amŕ̥taṁ jātávedasam
06.048.01d | priyám mitráṁ ná śaṁsiṣam

06.048.02a | ūrjó nápātaṁ sá hinā́yám asmayúr
06.048.02b | dā́śema havyádātaye
06.048.02c | bhúvad vā́jeṣu
06.048.02d | bhúvad vr̥dhá utá trātā́ tanū́naam

06.048.03a | vŕ̥ṣā hí agne ajáro
06.048.03b | mahā́n vibhā́si arcíṣā
06.048.03c | ájasreṇa śocíṣā śóśucac chuce
06.048.03d | sudītíbhiḥ sú dīdihi

06.048.04a | mahó devā́n yájasi yákṣi ānuṣák
06.048.04b | táva krátvotá daṁsánā
06.048.04c | arvā́caḥ sīṁ kr̥ṇuhi agne ávase
06.048.04d | rā́sva vā́jotá vaṁsuva

06.048.05a | yám ā́po ádrayo vánā
06.048.05b | gárbham r̥tásya píprati
06.048.05c | sáhasā yó mathitó jā́yate nŕ̥bhiḥ
06.048.05d | pr̥thivyā́ ádhi sā́navi

06.048.06a | ā́ yáḥ papraú bhānúnā ródasī ubhé
06.048.06b | dhūména dhāvate diví
06.048.06c | tirás támo dadr̥śa ū́rmiyāsu ā́
06.048.06d | śyāvā́su aruṣó vŕ̥ṣā
06.048.06e | ā́ śyāvā́ aruṣó vŕ̥ṣā

06.048.07a | br̥hádbhir agne arcíbhiḥ
06.048.07b | śukréṇa deva śocíṣā
06.048.07c | bharádvāje samidhānó yaviṣṭhiya
06.048.07d | reván naḥ śukra dīdihi
06.048.07e | dyumát pavāka+ dīdihi

06.048.08a | víśvāsaaṁ gr̥hápatir viśā́m asi
06.048.08b | tvám agne mā́nuṣīṇaam
06.048.08c | śatám pūrbhír yaviṣṭha pāhi áṁhasaḥ
06.048.08d | sameddhā́raṁ śatáṁ hímā
06.048.08e | stotŕ̥bhyo yé ca dádati

06.048.09a | tuváṁ naś citrá ūtiyā́
06.048.09b | váso rā́dhāṁsi codaya
06.048.09c | asyá rāyás tuvám agne rathī́r asi
06.048.09d | vidā́ gādháṁ tucé tú naḥ

06.048.10a | párṣi tokáṁ tánayam partŕ̥bhiṣ ṭuvám
06.048.10b | ádabdhair áprayutvabhiḥ
06.048.10c | ágne héḷāṁsi daíviyā yuyodhi no
06.048.10d | ádevāni hvárāṁsi ca

06.048.11a | ā́ sakhāyaḥ sabardúghāṁ
06.048.11b | dhenúm ajadhvam úpa návyasā vácaḥ
06.048.11c | sr̥jádhvam ánapasphurām

06.048.12a | yā́ śárdhāya mā́rutāya svábhānave
06.048.12b | śrávo ámr̥tyu dhúkṣata
06.048.12c | yā́ mr̥r̥ḷīké+ marútaaṁ turā́ṇaaṁ
06.048.12d | yā́ sumnaír evayā́varī

06.048.13a | bharádvājāya áva dhukṣata dvitā́
06.048.13b | dhenúṁ ca viśvádohasam
06.048.13c | íṣaṁ ca viśvábhojasam

06.048.14a | táṁ va índraṁ ná sukrátuṁ
06.048.14b | váruṇam iva māyínam
06.048.14c | aryamáṇaṁ ná mandráṁ sr̥prábhojasaṁ
06.048.14d | víṣṇuṁ ná stuṣa ādíśe

06.048.15a | tveṣáṁ śárdho ná mā́rutaṁ tuviṣváṇi
06.048.15b | anarvā́ṇam pūṣáṇaṁ sáṁ yáthā śatā́
06.048.15c | sáṁ sahásrā kā́riṣac carṣaṇíbhya ā́m̐
06.048.15d | āvír gūḷhā́ vásū karat
06.048.15e | suvédā no vásū karat

06.048.16a | ā́ mā pūṣann úpa drava
06.048.16b | śáṁsiṣaṁ nú te apikarṇá āghr̥ṇe
06.048.16c | aghā́ aryó árātayaḥ

06.048.17a | mā́ kākambī́ram úd vr̥ho vánaspátim
06.048.17b | áśastīr ví hí nī́naśaḥ
06.048.17c | mā́ utá sū́ro áha evā́ caná
06.048.17d | grīvā́ ādádhate véeḥ

06.048.18a | dŕ̥ter 'va@ te avr̥kám astu sakhyám
06.048.18b | áchidrasya dadhanvátaḥ
06.048.18c | súpūrṇasya dadhanvátaḥ

06.048.19a | paró hí mártiyair ási
06.048.19b | samó devaír utá śriyā́
06.048.19c | abhí khyaḥ pūṣan pŕ̥tanāsu nas tuvám
06.048.19d | ávā nūnáṁ yáthā purā́

06.048.20a | vāmī́ vāmásya dhūtayaḥ
06.048.20b | práṇītir astu sūnŕ̥tā
06.048.20c | devásya vā maruto mártiyasya vā
06.048.20d | ījānásya prayajyavaḥ

06.048.21a | sadyáś cid yásya carkr̥tíḥ
06.048.21b | pári dyáaṁ devó ná éti sū́riyaḥ
06.048.21c | tveṣáṁ śávo dadhire nā́ma yajñíyam
06.048.21d | marúto vr̥traháṁ śávo
06.048.21e | jyáyiṣṭhaṁ+ vr̥traháṁ śávaḥ

06.048.22a | sakŕ̥d dha dyaúr ajāyata
06.048.22b | sakŕ̥d bhū́mir ajāyata
06.048.22c | pŕ̥śnyā dugdháṁ sakŕ̥t páyas
06.048.22d | tád anyó nā́nu jāyate

06.049.01a | stuṣé jánaṁ suvratáṁ návyasībhir
06.049.01b | gīrbhír mitrā́váruṇā sumnayántā
06.049.01c | tá ā́ gamantu tá ihá śruvantu
06.049.01d | sukṣatrā́so váruṇo mitró agníḥ

06.049.02a | viśó-viśa ī́ḍiyam adhvaréṣu
06.049.02b | ádr̥ptakratum aratíṁ yuvatyóḥ
06.049.02c | diváḥ śíśuṁ sáhasaḥ sūnúm agníṁ
06.049.02d | yajñásya ketúm aruṣáṁ yájadhyai

06.049.03a | aruṣásya duhitárā vírūpe
06.049.03b | stŕ̥bhir anyā́ pipiśé sū́ro anyā́
06.049.03c | mithastúrā vicárantī pavāké+
06.049.03d | mánma śrutáṁ nakṣata r̥cyámāne

06.049.04a | prá vāyúm áchā br̥hatī́ manīṣā́
06.049.04b | br̥hádrayiṁ viśvávāraṁ rathaprā́m
06.049.04c | dyutádyāmā niyútaḥ pátyamānaḥ
06.049.04d | kavíḥ kavím iyakṣasi prayajyo

06.049.05a | sá me vápuś chadayad aśvínor yó
06.049.05b | rátho virúkmān mánasā yujānáḥ
06.049.05c | yéna narā nāsatiyeṣayádhyai
06.049.05d | vartír yāthás tánayāya tmáne ca

06.049.06a | párjanyavātā vr̥ṣabhā pr̥thivyā́ḥ
06.049.06b | púrīṣāṇi jinvatam ápiyāni
06.049.06c | sátyaśrutaḥ kavayo yásya gīrbhír
06.049.06d | jágata sthātar jágad ā́ kr̥ṇudhvam

06.049.07a | pā́vīravī kaníyā citráāyuḥ
06.049.07b | sárasvatī vīrápatnī dhíyaṁ dhāt
06.049.07c | gnā́bhir áchidraṁ śaraṇáṁ sajóṣā
06.049.07d | durādhárṣaṁ gr̥ṇaté śárma yaṁsat

06.049.08a | pathás-pathaḥ páripatiṁ vacasyā́
06.049.08b | kā́mena kr̥tó abhí ānaḷ arkám
06.049.08c | sá no rāsac churúdhaś candráagrā
06.049.08d | dhíyaṁ-dhiyaṁ sīṣadhāti prá pūṣā́

06.049.09a | prathamabhā́jaṁ yaśásaṁ vayodhā́ṁ
06.049.09b | supāṇíṁ deváṁ sugábhastim ŕ̥bhvam
06.049.09c | hótā yakṣad yajatám pastíyānām
06.049.09d | agnís tváṣṭāraṁ suhávaṁ vibhā́vā

06.049.10a | bhúvanasya pitáraṁ gīrbhír ābhī́
06.049.10b | rudráṁ dívā vardháyā rudrám aktaú
06.049.10c | br̥hántam r̥ṣvám ajáraṁ suṣumnám
06.049.10d | ŕ̥dhag ghuvema kavíneṣitā́saḥ

06.049.11a | ā́ yuvānaḥ kavayo yajñiyāso
06.049.11b | máruto gantá gr̥ṇató varasyā́m
06.049.11c | acitráṁ cid dhí jínvathā vr̥dhánta
06.049.11d | itthā́ nákṣanto naro aṅgirasvát

06.049.12a | prá vīrā́ya prá taváse turā́ya
06.049.12b | ájā yūthéva paśurákṣir ástam
06.049.12c | sá pispr̥śati tanúvi śrutásya
06.049.12d | stŕ̥bhir ná nā́kaṁ vacanásya vípaḥ

06.049.13a | yó rájāṁsi vimamé pā́rthivāni
06.049.13b | tríś cid víṣṇur mánave bādhitā́ya
06.049.13c | tásya te śármann upadadyámāne
06.049.13d | rāyā́ madema tanúvā tánā ca

06.049.14a | tán no áhir budhníyo adbhír arkaís
06.049.14b | tát párvatas tát savitā́ cáno dhāt
06.049.14c | tád óṣadhībhir abhí rātiṣā́co
06.049.14d | bhágaḥ púraṁdhir jinvatu prá rāyé

06.049.15a | nú no rayíṁ rathíyaṁ carṣaṇiprā́m
06.049.15b | puruvī́ram mahá r̥tásya gopā́m
06.049.15c | kṣáyaṁ dāta ajáraṁ yéna jánān
06.049.15d | spŕ̥dho ádevīr abhí ca krámāma&
06.049.15e | víśa ā́devīr abhí aśnávāma

06.050.01a | huvé vo devī́m áditiṁ námobhir
06.050.01b | mr̥r̥ḷīkā́ya+ váruṇam mitrám agním
06.050.01c | abhikṣadā́m aryamáṇaṁ suśévaṁ
06.050.01d | trātr̥ŕ̥n devā́n savitā́ram bhágaṁ ca

06.050.02a | sujyótiṣaḥ sūriya dákṣapitr̥r̥n
06.050.02b | anāgāstvé sumaho vīhi devā́n
06.050.02c | dvijánmāno yá r̥tasā́paḥ satyā́ḥ
06.050.02d | súvarvanto yajatā́ agnijihvā́ḥ

06.050.03a | utá dyāvāpr̥thivī kṣatrám urú
06.050.03b | br̥hád rodasī śaraṇáṁ suṣumne
06.050.03c | mahás karatho várivo yáthā no
06.050.03d | asmé kṣáyāya dhiṣaṇe aneháḥ

06.050.04a | ā́ no rudrásya sūnávo namantām
06.050.04b | adyā́ hūtā́so vásavo ádhr̥ṣṭāḥ
06.050.04c | yád īm árbhe mahatí vā hitā́so
06.050.04d | bādhé marúto áhuvāma devā́n

06.050.05a | mimyákṣa yéṣu rodasī́ nú devī́
06.050.05b | síṣakti pūṣā́ abhiardhayájvā
06.050.05c | śrutvā́ hávam maruto yád dha yāthá
06.050.05d | bhū́mā rejante ádhvani právikte

06.050.06a | abhí tyáṁ vīráṁ gírvaṇasam arca
06.050.06b | índram bráhmaṇā jaritar návena
06.050.06c | śrávad íd dhávam úpa ca stávāno
06.050.06d | rā́sad vā́jām̐ úpa mahó gr̥ṇānáḥ

06.050.07a | omā́nam āpo mānuṣīr ámr̥ktaṁ
06.050.07b | dhā́ta tokā́ya tánayāya śáṁ yóḥ
06.050.07c | yūyáṁ hí ṣṭhā́ bhiṣájo mātŕ̥tamā
06.050.07d | víśvasya sthātúr jágato jánitrīḥ

06.050.08a | ā́ no deváḥ savitā́ trā́yamāṇo
06.050.08b | híraṇyapāṇir yajató jagamyāt
06.050.08c | yó dátravām̐ uṣáso ná prátīkaṁ
06.050.08d | viūrṇuté dāśúṣe vā́riyāṇi

06.050.09a | utá tváṁ sūno sahaso no adyá
06.050.09b | ā́ devā́m̐ asmín adhvaré vavr̥tyāḥ
06.050.09c | siyā́m aháṁ te sádam íd rātaú
06.050.09d | táva syām agne ávasā suvī́raḥ

06.050.10a | utá tyā́ me hávam ā́ jagmiyātaṁ
06.050.10b | nā́satyā dhībhír yuvám aṅgá viprā
06.050.10c | átriṁ ná mahás támaso 'mumuktaṁ
06.050.10d | tū́rvataṁ narā duritā́d abhī́ke

06.050.11a | té no rāyó dyumáto vā́javato
06.050.11b | dātā́ro bhūta nr̥vátaḥ purukṣóḥ
06.050.11c | daśasyánto diviyā́ḥ pā́rthivāso
06.050.11d | gójātā ápyā mr̥r̥ḷátā+ ca devāḥ

06.050.12a | té no rudráḥ sárasvatī sajóṣā
06.050.12b | mīḷhúṣmanto víṣṇur mr̥r̥ḷantu+ vāyúḥ
06.050.12c | r̥bhukṣā́ vā́jo daíviyo vidhātā́
06.050.12d | parjányāvā́tā pipyatām íṣaṁ naḥ

06.050.13a | utá syá deváḥ savitā́ bhágo no
06.050.13b | apā́ṁ nápād avatu dā́nu pápriḥ
06.050.13c | tváṣṭā devébhir jánibhiḥ sajóṣā
06.050.13d | diyaúr devébhiḥ pr̥thivī́ samudraíḥ

06.050.14a | utá no áhir budhníyaḥ śr̥ṇotu
06.050.14b | ajá ékapāt pr̥thivī́ samudráḥ
06.050.14c | víśve devā́ r̥tāvŕ̥dho huvānā́
06.050.14d | stutā́ mántrāḥ kaviśastā́ avantu

06.050.15a | evā́ nápāto máma tásya dhībhír
06.050.15b | bharádvājā abhí arcanti arkaíḥ
06.050.15c | gnáa hutā́so vásavo ádhr̥ṣṭā
06.050.15d | víśve stutā́so bhuutā yajatrāḥ

06.051.01a | úd u tyác cákṣur máhi mitráyor ā́m̐
06.051.01b | éti priyáṁ váruṇayor ádabdham
06.051.01c | r̥tásya śúci darśatám ánīkaṁ
06.051.01d | rukmó ná divá úditā ví adyaut

06.051.02a | véda yás trī́ṇi vidáthāni eṣāṁ
06.051.02b | devā́nāṁ jánma sanutár ā́ ca vípraḥ
06.051.02c | r̥jú márteṣu vr̥jinā́ ca páśyann
06.051.02d | abhí caṣṭe ̀ sū́ro aryá évān

06.051.03a | stuṣá u vo mahá r̥tásya gopā́n
06.051.03b | áditim mitráṁ váruṇaṁ sujātā́n
06.051.03c | aryamáṇam bhágam ádabdhadhītīn
06.051.03d | áchā voce sadhaníyaḥ pavākā́n+

06.051.04a | riśā́dasaḥ ̀ sátpatīm̐r ádabdhān
06.051.04b | mahó rā́jñaḥ suvasanásya dātr̥ŕ̥n
06.051.04c | yū́naḥ sukṣatrā́n kṣáyato divó nr̥ŕ̥n
06.051.04d | ādityā́n yāmi áditiṁ duvoyú

06.051.05a | díyauṣ pítaḥ pŕ̥thivi mā́tar ádhrug
06.051.05b | ágne bhrātar vasavo mr̥r̥ḷátā+ naḥ
06.051.05c | víśva ādityā adite sajóṣā
06.051.05d | asmábhyaṁ śárma bahuláṁ ví yanta

06.051.06a | mā́ no vŕ̥kāya vr̥kíye samasmā
06.051.06b | aghāyaté rīradhatā yajatrāḥ
06.051.06c | yūyáṁ hí ṣṭhā́ rathíyo nas tanū́nāṁ
06.051.06d | yūyáṁ dákṣasya vácaso babhūvá

06.051.07a | mā́ va éno anyákr̥tam bhujema
06.051.07b | mā́ tát karma vasavo yác cáyadhve
06.051.07c | víśvasya hí kṣáyatha viśvadevāḥ
06.051.07d | svayáṁ ripús tanúvaṁ rīriṣīṣṭa

06.051.08a | náma íd ugráṁ náma ā́ vivāse
06.051.08b | námo dādhāra pr̥thivī́m utá dyā́m
06.051.08c | námo devébhyo náma īśa eṣāṁ
06.051.08d | kr̥táṁ cid éno námasā́ vivāse

06.051.09a | r̥tásya vo rathíyaḥ pūtádakṣān
06.051.09b | r̥tásya pastiyasádo ádabdhān
06.051.09c | tā́m̐ ā́ námobhir urucákṣaso nr̥ŕ̥n
06.051.09d | víśvān va ā́ name mahó yajatrāḥ

06.051.10a | té hí śráyiṣṭhavarcasas+ tá u nas
06.051.10b | tiró víśvāni duritā́ náyanti
06.051.10c | sukṣatrā́so váruṇo mitró agnír
06.051.10d | r̥tádhītayo vakmarā́jasatyāḥ

06.051.11a | té na índraḥ pr̥thivī́ kṣā́ma vardhan
06.051.11b | pūṣā́ bhágo áditiḥ páñca jánāḥ
06.051.11c | suśármāṇaḥ suávasaḥ sunīthā́
06.051.11d | bhávantu naḥ sutrātrā́saḥ sugopā́ḥ

06.051.12a | nū́ sadmā́naṁ diviyáṁ náṁśi devā
06.051.12b | bhā́radvājaḥ sumatíṁ yāti hótā
06.051.12c | āsānébhir yájamāno miyédhair
06.051.12d | devā́nāṁ jánma vasūyúr vavanda

06.051.13a | ápa tyáṁ vr̥jináṁ ripúṁ
06.051.13b | stenám agne durādhíyam
06.051.13c | daviṣṭhám asya satpate kr̥dhī́ sugám

06.051.14a | grā́vāṇaḥ soma no hí kaṁ
06.051.14b | sakhitvanā́ya vāvaśúḥ
06.051.14c | jahī́ ní atríṇam paṇíṁ vŕ̥ko hí ṣáḥ

06.051.15a | yūyáṁ hí ṣṭhā́ sudānava
06.051.15b | índrajyeṣṭhā abhídyavaḥ
06.051.15c | kártā no ádhvann ā́ sugáṁ gopā́ amā́

06.051.16a | ápi pánthām aganmahi
06.051.16b | suastigā́m anehásam
06.051.16c | yéna víśvāḥ pári dvíṣo
06.051.16d | vr̥ṇákti vindáte vásu

06.052.01a | ná tád divā́ ná pr̥thivyā́nu manye
06.052.01b | ná yajñéna nótá śámībhir ābhíḥ
06.052.01c | ubjántu táṁ subhúvaḥ párvatāso
06.052.01d | ní hīyatām atiyājásya yaṣṭā́

06.052.02a | áti vā yó maruto mányate no
06.052.02b | bráhma vā yáḥ kriyámāṇaṁ nínitsāt
06.052.02c | tápūṁṣi tásmai vr̥jinā́ni santu
06.052.02d | brahmadvíṣam abhí táṁ śocatu dyaúḥ

06.052.03a | kím aṅgá tvā bráhmaṇaḥ soma gopā́ṁ
06.052.03b | kím aṅgá tvāhur abhiśastipā́ṁ naḥ
06.052.03c | kím aṅgá naḥ paśyasi nidyámānān
06.052.03d | brahmadvíṣe tápuṣiṁ hetím asya

06.052.04a | ávantu mā́m uṣáso jā́yamānā
06.052.04b | ávantu mā síndhavaḥ pínvamānāḥ
06.052.04c | ávantu mā párvatāso dhruvā́so
06.052.04d | ávantu mā pitáro deváhūtau

06.052.05a | viśvadā́nīṁ sumánasaḥ siyāma
06.052.05b | páśyema nú sū́riyam uccárantam
06.052.05c | táthā karad vásupatir vásūnāṁ
06.052.05d | devā́m̐ óhāno ávasā́gamiṣṭhaḥ

06.052.06a | índro nédiṣṭham ávasā́gamiṣṭhaḥ
06.052.06b | sárasvatī síndhubhiḥ pínvamānā
06.052.06c | parjányo na óṣadhībhir mayobhúr
06.052.06d | agníḥ suśáṁsaḥ suhávaḥ pitéva

06.052.07a | víśve devāsa ā́ gata
06.052.07b | śr̥ṇutā́ ma imáṁ hávam
06.052.07c | édám barhír ní ṣīdata

06.052.08a | yó vo devā ghr̥tásnunā
06.052.08b | havyéna pratibhū́ṣati
06.052.08c | táṁ víśva úpa gachatha

06.052.09a | úpa naḥ sūnávo gíraḥ
06.052.09b | śr̥ṇvántu amŕ̥tasya yé
06.052.09c | sumr̥r̥ḷīkā́+ bhavantu naḥ

06.052.10a | víśve devā́ r̥tāvŕ̥dha
06.052.10b | r̥túbhir havanaśrútaḥ
06.052.10c | juṣántāṁ yújiyam páyaḥ

06.052.11a | stotrám índro marúdgaṇas
06.052.11b | tváṣṭr̥mān mitró aryamā́
06.052.11c | imā́ havyā́ juṣanta naḥ

06.052.12a | imáṁ no agne adhvaráṁ
06.052.12b | hótar vayunaśó yaja
06.052.12c | cikitvā́n daíviyaṁ jánam

06.052.13a | víśve devāḥ śr̥ṇutémáṁ hávam me
06.052.13b | yé antárikṣe yá úpa dyávi ṣṭhá
06.052.13c | yé agnijihvā́ utá vā yájatrā
06.052.13d | āsádyāsmín barhíṣi mādayadhvam

06.052.14a | víśve devā́ máma śr̥ṇvantu yajñíyā
06.052.14b | ubhé ródasī apā́ṁ nápāc ca mánma
06.052.14c | mā́ vo vácāṁsi paricákṣyāṇi vocaṁ
06.052.14d | sumnéṣu íd vo ántamā madema

06.052.15a | yé ké ca jmā́ mahíno áhimāyā
06.052.15b | divó jajñiré apáaṁ sadhásthe
06.052.15c | té asmábhyam iṣáye víśvam ā́yuḥ
06.052.15d | kṣápa usrā́ varivasyantu devā́ḥ

06.052.16a | ágnīparjanyāv ávataṁ dhíyam me
06.052.16b | asmín háve suhavā suṣṭutíṁ naḥ
06.052.16c | íḷām anyó janáyad gárbham anyáḥ
06.052.16d | prajā́vatīr íṣa ā́ dhattam asmé

06.052.17a | stīrṇé barhíṣi samidhāné agnaú
06.052.17b | sūkténa mahā́ námasā́ vivāse
06.052.17c | asmín no adyá vidáthe yajatrā
06.052.17d | víśve devā havíṣi mādayadhvam

06.053.01a | vayám u tvā pathas pate
06.053.01b | ráthaṁ ná vā́jasātaye
06.053.01c | dhiyé pūṣann ayujmahi

06.053.02a | abhí no náriyaṁ vásu
06.053.02b | vīrám práyatadakṣiṇam
06.053.02c | vāmáṁ gr̥hápatiṁ naya

06.053.03a | áditsantaṁ cid āghr̥ṇe
06.053.03b | pū́ṣan dā́nāya codaya
06.053.03c | paṇéś cid ví mradā mánaḥ

06.053.04a | ví pathó vā́jasātaye
06.053.04b | cinuhí ví mŕ̥dho jahi
06.053.04c | sā́dhantām ugra no dhíyaḥ

06.053.05a | pári tr̥ndhi paṇīnáam
06.053.05b | ā́rayā hŕ̥dayā kave
06.053.05c | áthem asmábhya@ randhaya

06.053.06a | ví pūṣann ā́rayā tuda
06.053.06b | paṇér icha hr̥dí priyám
06.053.06c | áthem asmábhya@ randhaya

06.053.07a | ā́ rikha kikirā́ kr̥ṇu
06.053.07b | paṇīnā́ṁ hŕ̥dayā kave
06.053.07c | áthem asmábhyaṁ randhaya

06.053.08a | yā́m pūṣan brahmacódanīm
06.053.08b | ā́rām bíbharṣi āghr̥ṇe
06.053.08c | táyā samasya hŕ̥dayam
06.053.08d | ā́ rikha kikirā́ kr̥ṇu

06.053.09a | *yā́ te áṣṭrā góopaśā
06.053.09b | ā́ghr̥ṇe paśusā́dhanī
06.053.09c | tásyās te sumnám īmahe

06.053.10a | utá no goṣáṇiṁ dhíyam
06.053.10b | aśvasā́ṁ vājasā́m utá
06.053.10c | nr̥vát kr̥ṇuhi vītáye

06.054.01a | sám pūṣan vidúṣā naya
06.054.01b | yó áñjasānuśā́sati
06.054.01c | yá evédám íti brávat

06.054.02a | sám u pūṣṇā́ gamemahi
06.054.02b | yó gr̥hā́m̐ abhiśā́sati
06.054.02c | imá evéti ca brávat

06.054.03a | pūṣṇáś cakráṁ ná riṣyati
06.054.03b | ná kóśo áva padyate
06.054.03c | nó asya vyathate pavíḥ

06.054.04a | yó asmai havíṣā́vidhan
06.054.04b | ná tám pūṣā́pi mr̥ṣyate
06.054.04c | prathamó vindate vásu

06.054.05a | pūṣā́ gā́ ánu etu naḥ
06.054.05b | pūṣā́ rakṣatu árvataḥ
06.054.05c | pūṣā́ vā́jaṁ sanotu naḥ

06.054.06a | pū́ṣann ánu prá gā́ ihi
06.054.06b | yájamānasya sunvatáḥ
06.054.06c | asmā́kaṁ stuvatā́m utá

06.054.07a | mā́kir neśan mā́kīṁ riṣan
06.054.07b | mā́kīṁ sáṁ śāri kévaṭe
06.054.07c | áthā́riṣṭābhir ā́ gahi

06.054.08a | śr̥ṇvántam pūṣáṇaṁ vayám
06.054.08b | íryam ánaṣṭavedasam
06.054.08c | ī́śānaṁ rāyá īmahe

06.054.09a | pū́ṣan táva vraté vayáṁ
06.054.09b | ná riṣyema kádā caná
06.054.09c | stotā́ras ta ihá smasi

06.054.10a | pári pūṣā́ parástaad
06.054.10b | dhástaṁ dadhātu dákṣiṇam
06.054.10c | púnar no naṣṭám ā́jatu

06.055.01a | éhi vā́ṁ vimuco napād
06.055.01b | ā́ghr̥ṇe sáṁ sacāvahai
06.055.01c | rathī́r r̥tásya no bhava

06.055.02a | rathī́tamaṁ kapardínam
06.055.02b | ī́śānaṁ rā́dhaso maháḥ
06.055.02c | rāyáḥ sákhāyam īmahe

06.055.03a | rāyó dhā́rāsi āghr̥ṇe
06.055.03b | váso rāśír ajāśuva
06.055.03c | dhī́vato-dhīvataḥ sákhā

06.055.04a | pūṣáṇaṁ nú ajā́śuvam
06.055.04b | úpa stoṣāma vājínam
06.055.04c | svásur yó jārá ucyáte

06.055.05a | mātúr didhiṣúm abravaṁ
06.055.05b | svásur jāráḥ śr̥ṇotu naḥ
06.055.05c | bhrā́téndrasya sákhā máma

06.055.06a | ā́jā́saḥ pūṣáṇaṁ ráthe
06.055.06b | niśr̥mbhā́s té janaśríyam
06.055.06c | deváṁ vahantu bíbhrataḥ

06.056.01a | yá enam ādídeśati
06.056.01b | karambhā́d íti pūṣáṇam
06.056.01c | ná téna devá ādíśe

06.056.02a | utá ghā sá rathī́tamaḥ
06.056.02b | sákhiyā sátpatir yujā́
06.056.02c | índro vr̥trā́ṇi jighnate

06.056.03a | utā́dáḥ paruṣé gávi
06.056.03b | sū́raś cakráṁ hiraṇyáyam
06.056.03c | ní airayad rathī́tamaḥ

06.056.04a | yád adyá tvā puruṣṭuta
06.056.04b | brávāma dasra mantumaḥ
06.056.04c | tát sú no mánma sādhaya

06.056.05a | imáṁ ca no gavéṣaṇaṁ
06.056.05b | sātáye sīṣadho gaṇám
06.056.05c | ārā́t pūṣann asi śrutáḥ

06.056.06a | ā́ te suastím īmaha
06.056.06b | āréaghām úpāvasum
06.056.06c | adyā́ ca sarvátātaye
06.056.06d | śuváś ca sarvátātaye

06.057.01a | índrā nú pūṣáṇā vayáṁ
06.057.01b | sakhiyā́ya suastáye
06.057.01c | huvéma vā́jasātaye

06.057.02a | sómam anyá úpāsadat
06.057.02b | pā́tave camúvoḥ sutám
06.057.02c | karambhám anyá ichati

06.057.03a | ajā́ anyásya váhnayo
06.057.03b | hárī anyásya sámbhr̥tā
06.057.03c | tā́bhyāṁ vr̥trā́ṇi jighnate

06.057.04a | yád índro ánayad ríto
06.057.04b | mahī́r apó vŕ̥ṣantamaḥ
06.057.04c | tátra pūṣā́bhavat sácā

06.057.05a | tā́m pūṣṇáḥ sumatíṁ vayáṁ
06.057.05b | vr̥kṣásya prá vayā́m iva
06.057.05c | índrasya cā́ rabhāmahe

06.057.06a | út pūṣáṇaṁ yuvāmahe
06.057.06b | abhī́śūm̐r iva sā́rathiḥ
06.057.06c | mahyā́ índraṁ suastáye

06.058.01a | śukráṁ te anyád yajatáṁ te anyád
06.058.01b | víṣurūpe áhanī dyaúr ivāsi
06.058.01c | víśvā hí māyā́ ávasi svadhāvo
06.058.01d | bhadrā́ te pūṣann ihá rātír astu

06.058.02a | ajā́śuvaḥ paśupā́ vā́japastiyo
06.058.02b | dhiyaṁjinvó bhúvane víśve árpitaḥ
06.058.02c | áṣṭrām pūṣā́ śithirā́m udvárīvr̥jat
06.058.02d | saṁcákṣāṇo bhúvanā devá īyate

06.058.03a | yā́s te pūṣan nā́vo antáḥ samudré
06.058.03b | hiraṇyáyīr antárikṣe cáranti
06.058.03c | tā́bhir yāsi dūtiyā́ṁ sū́riyasya
06.058.03d | kā́mena kr̥ta śráva ichámānaḥ

06.058.04a | pūṣā́ subándhur divá ā́ pr̥thivyā́
06.058.04b | iḷás pátir maghávā dasmávarcāḥ
06.058.04c | yáṁ devā́so ádaduḥ sūriyā́yai
06.058.04d | kā́mena kr̥táṁ tavásaṁ suáñcam

06.059.01a | prá nú vocā sutéṣu vāṁ
06.059.01b | vīríyā yā́ni cakráthuḥ
06.059.01c | hatā́so vām pitáro deváśatrava
06.059.01d | índrāgnī jī́vatho yuvám

06.059.02a | báḷ itthā́ mahimā́ vaam
06.059.02b | índraagnī pániṣṭha ā́
06.059.02c | samānó vāṁ janitā́ bhrā́tarā yuváṁ
06.059.02d | yamā́v ihéhamātarā

06.059.03a | okivā́ṁsā suté sácām̐
06.059.03b | áśvā sáptī ivā́dane
06.059.03c | índrā nú agnī́ ávasehá vajríṇā
06.059.03d | vayáṁ devā́ havāmahe

06.059.04a | yá indrāgnī sutéṣu vāṁ
06.059.04b | stávat téṣu r̥tāvr̥dhā
06.059.04c | joṣavākáṁ vádataḥ pajrahoṣiṇā
06.059.04d | ná devā bhasáthaś caná

06.059.05a | índraagnī kó asyá vāṁ
06.059.05b | dévau mártaś ciketati
06.059.05c | víṣūco áśvān yuyujāná īyata
06.059.05d | ékaḥ samāná ā́ ráthe

06.059.06a | índraagnī apā́d iyám
06.059.06b | pū́rvā́gāt padvátībhiyaḥ
06.059.06c | hitvī́ śíro jihváyā vā́vadac cárat
06.059.06d | triṁśát padā́ ní akramīt

06.059.07a | índrāgnī ā́ hí tanvaté
06.059.07b | náro dhánvāni bāhuvóḥ
06.059.07c | mā́ no asmín mahādhané
06.059.07d | párā varktaṁ gáviṣṭiṣu

06.059.08a | índraagnī tápanti mā
06.059.08b | aghā́ aryó árātayaḥ
06.059.08c | ápa dvéṣāṁsi ā́ kr̥taṁ
06.059.08d | yuyutáṁ sū́riyād ádhi

06.059.09a | índraagnī yuvór ápi
06.059.09b | vásu divyā́ni pā́rthivā
06.059.09c | ā́ na ihá prá yachataṁ
06.059.09d | rayíṁ viśvā́yupoṣasam

06.059.10a | índrāgnī ukthavāhasā
06.059.10b | stómebhir havanaśrutā
06.059.10c | víśvābhir gīrbhír ā́ gatam
06.059.10d | asyá sómasya pītáye

06.060.01a | śnáthad vr̥trám utá sanoti vā́jam
06.060.01b | índrā yó agnī́ sáhurī saparyā́t
06.060.01c | irajyántā vasavíyasya bhū́reḥ
06.060.01d | sáhastamā sáhasā vājayántā

06.060.02a | tā́ yodhiṣṭam abhí gā́ indra nūnám
06.060.02b | apáḥ súvar uṣáso agna ūḷhā́ḥ
06.060.02c | díśaḥ súvar uṣása indra citrā́
06.060.02d | apó gā́ agne yuvase niyútvān

06.060.03a | ā́ vr̥trahaṇā vr̥trahábhiḥ śúṣmair
06.060.03b | índra yātáṁ námobhir agne arvā́k
06.060.03c | yuváṁ rā́dhobhir ákavebhir indra
06.060.03d | ágne asmé bhavatam uttamébhiḥ

06.060.04a | tā́ huve yáyor idám
06.060.04b | papné víśvam purā́ kr̥tám
06.060.04c | indraagnī́ ná mardhataḥ

06.060.05a | ugrā́ vighanínā mŕ̥dha
06.060.05b | indraagnī́ havāmahe
06.060.05c | tā́ no mr̥r̥ḷāta+ īdŕ̥śe

06.060.06a | ható vr̥trā́ṇi ā́riyā
06.060.06b | ható dā́sāni sátpatī
06.060.06c | ható víśvā ápa dvíṣaḥ

06.060.07a | *índraagnī yuvā́m imé
06.060.07b | abhí stómā anūṣata
06.060.07c | píbataṁ śambhuvā sutám

06.060.08a | yā́ vāṁ sánti puruspŕ̥ho
06.060.08b | niyúto dāśúṣe narā
06.060.08c | índrāgnī tā́bhir ā́ gatam

06.060.09a | tā́bhir ā́ gachataṁ narā
06.060.09b | úpedáṁ sávanaṁ sutám
06.060.09c | índrāgnī sómapītaye

06.060.10a | tám īḷiṣva yó arcíṣā
06.060.10b | vánā víśvā pariṣvájat
06.060.10c | kr̥ṣṇā́ kr̥ṇóti jihváyā

06.060.11a | yá iddhá āvívāsati
06.060.11b | sumnám índrasya mártiyaḥ
06.060.11c | dyumnā́ya sutárā apáḥ

06.060.12a | tā́ no vā́javatīr íṣa
06.060.12b | āśū́n pipr̥tam árvataḥ
06.060.12c | índram agníṁ ca vóḷhave

06.060.13a | ubhā́ vām indraagnī āhuvádhyā
06.060.13b | ubhā́ rā́dhasaḥ sahá mādayádhyai
06.060.13c | ubhā́ dātā́rāv iṣáaṁ rayīṇā́m
06.060.13d | ubhā́ vā́jasya sātáye huve vām

06.060.14a | ā́ no gávyebhir áśviyair
06.060.14b | vasavyai\r úpa gachatam
06.060.14c | sákhāyau devaú sakhiyā́ya śambhúvā
06.060.14d | indrāgnī́ tā́ havāmahe

06.060.15a | índrāgnī śr̥ṇutáṁ hávaṁ
06.060.15b | yájamānasya sunvatáḥ
06.060.15c | vītáṁ havyā́ni ā́ gatam
06.060.15d | píbataṁ somiyám mádhu

06.061.01a | iyám adadād rabhasám r̥ṇacyútaṁ
06.061.01b | dívodāsaṁ vadhriaśvā́ya dāśúṣe
06.061.01c | yā́ śáśvantam ācakhā́dāvasám paṇíṁ
06.061.01d | tā́ te dātrā́ṇi taviṣā́ sarasvati

06.061.02a | iyáṁ śúṣmebhir bisakhā́ ivārujat
06.061.02b | sā́nu girīṇā́ṁ taviṣébhir ūrmíbhiḥ
06.061.02c | pārāvataghnī́m ávase suvr̥ktíbhiḥ
06.061.02d | sárasvatīm ā́ vivāsema dhītíbhiḥ

06.061.03a | sárasvati devanído ní barhaya
06.061.03b | prajā́ṁ víśvasya bŕ̥sayasya māyínaḥ
06.061.03c | utá kṣitíbhyo avánīr avindo
06.061.03d | viṣám ebhyo asravo vājinīvati

06.061.04a | prá ṇo devī́ sárasvatī
06.061.04b | vā́jebhir vājínīvatī
06.061.04c | dhīnā́m avitrí avatu

06.061.05a | yás tvā devi sarasvati
06.061.05b | upabrūté dháne hité
06.061.05c | índraṁ ná vr̥tratū́riye

06.061.06a | tuváṁ devi sarasvati
06.061.06b | ávā vā́jeṣu vājini
06.061.06c | rádā pūṣéva naḥ saním

06.061.07a | utá syā́ naḥ sárasvatī
06.061.07b | ghorā́ híraṇyavartaniḥ
06.061.07c | vr̥traghnī́ vaṣṭi suṣṭutím

06.061.08a | yásyā anantó áhrutas
06.061.08b | tveṣáś cariṣṇúr arṇaváḥ
06.061.08c | ámaś cárati róruvat

06.061.09a | sā́ no víśvā áti dvíṣaḥ
06.061.09b | svásr̥r̥r anyā́ r̥tā́varī
06.061.09c | átann áheva sū́riyaḥ

06.061.10a | utá naḥ priyā́ priyā́su
06.061.10b | saptásvasā sújuṣṭā
06.061.10c | sárasvatī stómiyā bhūt

06.061.11a | āpaprúṣī pā́rthivāni
06.061.11b | urú rájo antárikṣam
06.061.11c | sárasvatī nidás pātu

06.061.12a | triṣadhásthā saptádhātuḥ
06.061.12b | páñca jātā́ vardháyantī
06.061.12c | vā́je-vāje háviyā bhūt

06.061.13a | prá yā́ mahimnā́ mahínāsu cékite
06.061.13b | dyumnébhir anyā́ apásām apástamā
06.061.13c | rátha iva br̥hatī́ vibhváne kr̥tā́
06.061.13d | upastútyā cikitúṣā sárasvatī

06.061.14a | sárasvati abhí no neṣi vásyo
06.061.14b | mā́pa spharīḥ páyasā mā́ na ā́ dhak
06.061.14c | juṣásva naḥ sakhiyā́ veśíyā ca
06.061.14d | mā́ tvát kṣétrāṇi áraṇāni ganma

06.062.01a | stuṣé nárā divó asyá prasántā
06.062.01b | aśvínā huve járamāṇo arkaíḥ
06.062.01c | yā́ sadyá usrā́ viúṣi jmó ántān
06.062.01d | yúyūṣataḥ pári urū́ várāṁsi

06.062.02a | tā́ yajñám ā́ śúcibhiś cakramāṇā́
06.062.02b | ráthasya bhānúṁ rurucū rájobhiḥ
06.062.02c | purū́ várāṁsi ámitā mímānā
06.062.02d | apó dhánvāni áti yātho ájrān

06.062.03a | tā́ ha tyád vartír yád áradhram ugrā
06.062.03b | itthā́ dhíya ūhathuḥ śáśvad áśvaiḥ
06.062.03c | mánojavebhir iṣiraíḥ śayádhyai
06.062.03d | pári vyáthir dāśúṣo mártiyasya

06.062.04a | tā́ návyaso járamāṇasya mánma
06.062.04b | úpa bhūṣato yuyujānásaptī
06.062.04c | śúbham pŕ̥kṣam íṣam ū́rjaṁ váhantā
06.062.04d | hótā yakṣat pratnó adhrúg yúvānā

06.062.05a | tā́ valgū́ dasrā́ puruśā́katamā
06.062.05b | pratnā́ návyasā vácasā́ vivāse
06.062.05c | yā́ śáṁsate stuvaté śámbhaviṣṭhā
06.062.05d | babhūvátur gr̥ṇaté citrárātī

06.062.06a | tā́ bhujyúṁ víbhir adbhiyáḥ samudrā́t
06.062.06b | túgrasya sūnúm ūhathū rájobhiḥ
06.062.06c | areṇúbhir yójanebhir bhujántā
06.062.06d | patatríbhir árṇaso nír upásthāt

06.062.07a | ví jayúṣā rathiyā yātam ádriṁ
06.062.07b | śrutáṁ hávaṁ vr̥ṣaṇā vadhrimatyā́ḥ
06.062.07c | daśasyántā śayáve pipyathur gā́m
06.062.07d | íti cyavānā sumatím bhuraṇyū

06.062.08a | yád rodasī pradívo ásti bhū́mā
06.062.08b | héḷo devā́nām utá martiyatrā́
06.062.08c | tád ādityā vasavo rudriyāso
06.062.08d | rakṣoyúje tápur agháṁ dadhāta

06.062.09a | yá īṁ rā́jānāv r̥tuthā́ vidádhad
06.062.09b | rájaso mitró váruṇaś cíketat
06.062.09c | gambhīrā́ya rákṣase hetím asya
06.062.09d | dróghāya cid vácasa ā́navāya

06.062.10a | ántaraiś cakraís tánayāya vartír
06.062.10b | dyumátā́ yātaṁ nr̥vátā ráthena
06.062.10c | sánutyena tyájasā mártiyasya
06.062.10d | vanuṣyatā́m ápi śīrṣā́ vavr̥ktam

06.062.11a | ā́ paramā́bhir utá madhyamā́bhir
06.062.11b | niyúdbhir yātam avamā́bhir arvā́k
06.062.11c | dr̥r̥ḷhásya+ cid gómato ví vrajásya
06.062.11d | dúro vartaṁ gr̥ṇaté citrarātī

06.063.01a | kúva tyā́ valgū́ puruhūtā́ adyá
06.063.01b | dūtó ná stómo avidan námasvān
06.063.01c | ā́ yó arvā́ṅ nā́satiyā vavárta
06.063.01d | práyiṣṭhā+ hí ásatho asya mánman

06.063.02a | áram me gantaṁ hávanāya asmaí
06.063.02b | gr̥ṇānā́ yáthā píbātho ándhaḥ
06.063.02c | pári ha tyád ̀ vartír yātho riṣó
06.063.02d | ná yát páro ná ántaras tuturyā́t

06.063.03a | ákāri vām ̀ ándhaso várīmann
06.063.03b | ástāri barhíḥ suprāyaṇátamam
06.063.03c | uttānáhasto yuvayúr vavanda
06.063.03d | ā́ vāṁ nákṣanto ádraya aañjan

06.063.04a | ūrdhvó vām agnír adhvaréṣu asthāt
06.063.04b | prá rātír eti jūrṇínī ghr̥tā́cī
06.063.04c | prá hótā ̀ gūrtámanā urāṇó
06.063.04d | áyukta yó nā́satiyā hávīman

06.063.05a | ádhi śriyé duhitā́ sū́riyasya
06.063.05b | ráthaṁ tasthau purubhujā śatótim
06.063.05c | prá māyā́bhir māyinā bhūtam átra
06.063.05d | nárā nr̥tū jániman yajñíyānām

06.063.06a | yuváṁ śrībhír ̀ darśatā́bhir ābhíḥ
06.063.06b | śubhé puṣṭím ūhathuḥ sūriyā́yāḥ
06.063.06c | prá vāṁ váyo vápuṣe ánu paptan
06.063.06d | nákṣad vā́ṇī súṣṭutā dhiṣṇiyā vām

06.063.07a | ā́ vāṁ váyo ̀ áśvāso váhiṣṭhā
06.063.07b | abhí práyo nāsatiyā vahantu
06.063.07c | prá vāṁ rátho mánojavā asarji
06.063.07d | iṣáḥ pr̥kṣá iṣídho ánu pūrvī́ḥ

06.063.08a | purú hí vām purubhujā dayiṣṇáṁ+
06.063.08b | dhenúṁ na íṣam pinvatam ásakrām
06.063.08c | stútaś ca vām mādhuvī suṣṭutíś ca
06.063.08d | rásāś ca yé vām ánu rātím ágman

06.063.09a | utá ma r̥jré púrayasya raghvī́
06.063.09b | sumīḷhé śatám peruké ca pakvā́
06.063.09c | śāṇḍó daad dhiraṇínaḥ smáddiṣṭīn
06.063.09d | dáśa vaśā́so abhiṣā́ca r̥ṣvā́n

06.063.10a | sáṁ vāṁ śatā́ nāsatiyā sahásrā
06.063.10b | áśvānaam purupánthā giré dāt
06.063.10c | bharádvājāya vīra nū́ giré dād
06.063.10d | dhatā́ rákṣāṁsi purudaṁsasā syuḥ

06.064.01a | úd u śriyá uṣáso rócamānā
06.064.01b | ásthur apā́ṁ ná ūrmáyo rúśantaḥ
06.064.01c | kr̥ṇóti víśvā supáthā sugā́ni
06.064.01d | ábhūd u vásvī dákṣiṇā maghónī

06.064.02a | bhadrā́ dadr̥kṣa urviyā́ ví bhāsi
06.064.02b | út te śocír bhānávo dyā́m apaptan
06.064.02c | āvír vákṣaḥ kr̥ṇuṣe śumbhámānā
06.064.02d | úṣo devi rócamānā máhobhiḥ

06.064.03a | váhanti sīm aruṇā́so rúśanto
06.064.03b | gā́vaḥ subhágām urviyā́ prathānā́m
06.064.03c | ápejate śū́ro ásteva śátrūn
06.064.03d | bā́dhate támo ajiró ná vóḷhā

06.064.04a | sugótá te supáthā párvateṣu
06.064.04b | avāté apás tarasi svabhāno
06.064.04c | sā́ na ā́ vaha pr̥thuyāman r̥ṣve
06.064.04d | rayíṁ divo duhitar iṣayádhyai

06.064.05a | sā́ ā́ vaha yā́ ukṣábhir ávātā
06.064.05b | úṣo váraṁ váhasi jóṣam ánu
06.064.05c | tuváṁ divo duhitar yā́ ha devī́
06.064.05d | pūrváhūtau maṁhánā darśatā́ bhūḥ

06.064.06a | út te váyaś cid vasatér apaptan
06.064.06b | náraś ca yé pitubhā́jo víuṣṭau
06.064.06c | amā́ saté vahasi bhū́ri vāmám
06.064.06d | úṣo devi dāśúṣe mártiyāya

06.065.01a | eṣā́ siyā́ no duhitā́ divojā́ḥ
06.065.01b | kṣitī́r uchántī mā́nuṣīr ajīgaḥ
06.065.01c | yā́ bhānúnā rúśatā rāmiyā́su
06.065.01d | ájñāyi tirás támasaś cid aktū́n

06.065.02a | ví tád yayur aruṇayúgbhir áśvaiś
06.065.02b | citrám bhānti uṣásaś candrárathāḥ
06.065.02c | ágraṁ yajñásya br̥ható náyantīr
06.065.02d | ví tā́ bādhante táma ū́rmiyāyāḥ

06.065.03a | śrávo vā́jam íṣam ū́rjaṁ váhantīr
06.065.03b | ní dāśúṣa uṣaso mártiyāya
06.065.03c | maghóonīr vīrávat pátyamānā
06.065.03d | ávo dhāta vidhaté rátnam adyá

06.065.04a | idā́ hí vo vidhaté rátnam ásti
06.065.04b | idā́ vīrā́ya dāśúṣe uṣāsaḥ
06.065.04c | idā́ víprāya járate yád ukthā́
06.065.04d | ní ṣma mā́vate vahathā purā́ cit

06.065.05a | idā́ hí ta ̀ uṣo adrisāno
06.065.05b | gotrā́ gávām áṅgiraso gr̥ṇánti
06.065.05c | ví arkéṇa bibhidur bráhmaṇā ca
06.065.05d | satyā́ nr̥r̥ṇā́m+ abhavad deváhūtiḥ

06.065.06a | uchā́ divo duhitaḥ pratnaván no
06.065.06b | bharadvājavád vidhaté maghoni
06.065.06c | suvī́raṁ rayíṁ gr̥ṇaté rirīhi
06.065.06d | urugāyám ádhi dhehi śrávo naḥ

06.066.01a | vápur nú tác cikitúṣe cid astu
06.066.01b | samānáṁ nā́ma dhenú pátyamānam
06.066.01c | márteṣu anyád doháse pīpā́ya
06.066.01d | sakŕ̥c chukráṁ duduhe pŕ̥śnir ū́dhaḥ

06.066.02a | yé agnáyo ná śóśucann idhānā́
06.066.02b | duvír yát trír marúto vāvr̥dhánta
06.066.02c | areṇávo hiraṇyáyāsa eṣāṁ
06.066.02d | sākáṁ nr̥mṇaíḥ paúṁsiyebhiś ca bhūvan

06.066.03a | rudrásya yé mīḷhúṣaḥ sánti putrā́
06.066.03b | yā́ṁś ca ū nú ̀ dā́dhr̥vir bháradhyai
06.066.03c | vidé hí mātā́ mahó mahī́ ṣā́
06.066.03d | sā́ ít pŕ̥śniḥ subhúve gárbham ā́dhāt

06.066.04a | ná yá ī́ṣante janúṣo áyā nú
06.066.04b | antáḥ sánto avadyā́ni punānā́ḥ
06.066.04c | nír yád duhré śúcayo ánu jóṣam
06.066.04d | ánu śriyā́ tanúvam ukṣámāṇāḥ

06.066.05a | makṣū́ ná yéṣu doháse cid ayā́
06.066.05b | ā́ nā́ma dhr̥ṣṇú mā́rutaṁ dádhānāḥ
06.066.05c | ná yé staunā́ ayā́so mahnā́
06.066.05d | nū́ cit sudā́nur áva yāsad ugrā́n

06.066.06a | tá íd ugrā́ḥ śávasā dhr̥ṣṇúṣeṇā
06.066.06b | ubhé yujanta ródasī suméke
06.066.06c | ádha sma eṣu rodasī́ sváśocir
06.066.06d | ā́ ámavatsu tasthau ná rókaḥ

06.066.07a | anenó vo maruto yā́mo astu
06.066.07b | anaśváś cid yám ájati árathīḥ
06.066.07c | anavasó anabhīśū́ rajastū́r
06.066.07d | ví ródasī pathíyā yāti sā́dhan

06.066.08a | nā́sya vartā́ ná tarutā́ nú asti
06.066.08b | máruto yám ávatha vā́jasātau
06.066.08c | toké vā góṣu tánaye yám apsú
06.066.08d | sá vrajáṁ dártā pā́riye ádha dyóḥ

06.066.09a | prá citrám arkáṁ gr̥ṇaté turā́ya
06.066.09b | mā́rutāya svátavase bharadhvam
06.066.09c | yé sáhāṁsi ̀ sáhasā sáhante
06.066.09d | réjate agne pr̥thivī́ makhébhyaḥ

06.066.10a | tvíṣīmanto adhvarásyeva didyút
06.066.10b | tr̥ṣucyávaso juhúvo ná agnéḥ
06.066.10c | arcátrayo ̀ dhúnayo ná vīrā́
06.066.10d | bhrā́jajjanmāno marúto ádhr̥ṣṭāḥ

06.066.11a | táṁ vr̥dhántam mā́rutam bhrā́jadr̥ṣṭiṁ
06.066.11b | rudrásya sūnúṁ havásā́ vivāse
06.066.11c | diváḥ śárdhāya śúcayo manīṣā́
06.066.11d | giráyo ná ā́pa ugrā́ aspr̥dhran

06.067.01a | víśveṣāṁ vaḥ satáaṁ jyéṣṭhatamā
06.067.01b | gīrbhír mitrā́váruṇā vāvr̥dhádhyai
06.067.01c | sáṁ yā́ raśméva yamátur yámiṣṭhā
06.067.01d | duvā́ jánām̐ ásamā bāhúbhiḥ svaíḥ

06.067.02a | iyám mád vām prá str̥ṇīte manīṣā́
06.067.02b | úpa priyā́ námasā barhír ácha
06.067.02c | yantáṁ no mitrāvaruṇāv ádhr̥ṣṭaṁ
06.067.02d | chardír yád vāṁ varūthíyaṁ sudānū

06.067.03a | ā́ yātam mitrāvaruṇā suśastí
06.067.03b | úpa priyā́ námasā hūyámānā
06.067.03c | sáṁ yā́v apnasthó apáseva jánāñ
06.067.03d | chrudhīyatáś cid yatatho mahitvā́

06.067.04a | áśvā ná yā́ vājínā pūtábandhū
06.067.04b | r̥tā́ yád gárbham áditir bháradhyai
06.067.04c | prá yā́ máhi mahā́ntā jā́yamānā
06.067.04d | ghorā́ mártāya ripáve ní dīdhaḥ

06.067.05a | víśve yád vām maṁhánā mándamānāḥ
06.067.05b | kṣatráṁ devā́so ádadhuḥ sajóṣāḥ
06.067.05c | pári yád bhūthó ródasī cid urvī́
06.067.05d | sánti spáśo ádabdhāso ámūrāḥ

06.067.06a | tā́ hí kṣatráṁ dhāráyethe ánu dyū́n
06.067.06b | dr̥ṁhéthe sā́num upamā́d iva dyóḥ
06.067.06c | dr̥r̥ḷhó+ nákṣatra utá viśvádevo
06.067.06d | bhū́mim ā́ atān diyā́ṁ dhāsínāyóḥ

06.067.07a | tā́ vigráṁ dhaithe jaṭháram pr̥ṇádhyā
06.067.07b | ā́ yát sádma sábhr̥tayaḥ pr̥ṇánti
06.067.07c | ná mr̥ṣyante yuvatáyo ávātā
06.067.07d | ví yát páyo viśvajinvā bhárante

06.067.08a | tā́ jihváyā sádam édáṁ sumedhā́
06.067.08b | ā́ yád vāṁ satyó aratír r̥té bhū́t
06.067.08c | tád vām mahitváṁ ghr̥taannāv astu
06.067.08d | yuváṁ dāśúṣe ví cayiṣṭam áṁhaḥ

06.067.09a | prá yád vām mitrāvaruṇā spuurdhán
06.067.09b | priyā́ dhā́ma yuvádhitā minánti
06.067.09c | ná yé devā́sa óhasā ná mártā
06.067.09d | áyajñasāco ápiyo ná putrā́ḥ

06.067.10a | ví yád vā́caṁ ̀ kīstā́so bhárante
06.067.10b | śáṁsanti ké cin nivído manānā́ḥ
06.067.10c | ā́d vām bravāma satyā́ni ukthā́
06.067.10d | nákir devébhir yatatho mahitvā́

06.067.11a | avór itthā́ vāṁ chardíṣo abhíṣṭau
06.067.11b | yuvór mitrāvaruṇāv áskr̥dhoyu
06.067.11c | ánu yád gā́va sphurā́n r̥jipyáṁ
06.067.11d | dhr̥ṣṇúṁ yád ráṇe vŕ̥ṣaṇaṁ yunájan

06.068.01a | śruṣṭī́ vāṁ yajñá údyataḥ sajóṣā
06.068.01b | manuṣvád vr̥ktábarhiṣo yájadhyai
06.068.01c | ā́ yá índrāváruṇāv iṣé adyá
06.068.01d | mahé sumnā́ya mahá āvavártat

06.068.02a | tā́ hí śráyiṣṭhā+ devátātā tujā́
06.068.02b | śū́rāṇaaṁ śáviṣṭhā tā́ hí bhūtám
06.068.02c | maghónaam máṁhiṣṭhā tuviśúṣma
06.068.02d | r̥téna vr̥tratúrā sárvasenā

06.068.03a | tā́ gr̥ṇīhi namasíyebhiḥ śūṣaíḥ
06.068.03b | sumnébhir índrāváruṇā cakānā́
06.068.03c | vájreṇānyáḥ śávasā hánti vr̥tráṁ
06.068.03d | síṣakti anyó vr̥jáneṣu vípraḥ

06.068.04a | gnáaś ca yán náraś ca vāvr̥dhánta
06.068.04b | víśve devā́so naráaṁ svágūrtāḥ
06.068.04c | prá ebhya indrāvaruṇā mahitvā́
06.068.04d | diyaúś ca ̀ pr̥thivi bhūtam urvī́

06.068.05a | sá ít sudā́nuḥ suávām̐ r̥tā́vā
06.068.05b | índrā yó vāṁ varuṇa dā́śati tmán
06.068.05c | iṣā́ sá dviṣás tared dáasvān
06.068.05d | váṁsad rayíṁ rayivátaś ca jánān

06.068.06a | yáṁ yuváṁ dāśúadhvarāya devā
06.068.06b | rayíṁ dhatthó vásumantam purukṣúm
06.068.06c | asmé sá indrāvaruṇāv ápi ṣyāt
06.068.06d | prá yó bhanákti vanúṣām áśastīḥ

06.068.07a | utá naḥ sutrātaró devágopāḥ
06.068.07b | sūríbhya indrāvaruṇā rayíḥ ṣyāt
06.068.07c | yéṣaaṁ śúṣmaḥ pŕ̥tanāsu sāhvā́n
06.068.07d | prá sadyó dyumnā́ tiráte táturiḥ

06.068.08a | núu na indrāvaruṇā gr̥ṇānā́
06.068.08b | pr̥ṅktáṁ rayíṁ sauśravasā́ya devā
06.068.08c | itthā́ gr̥ṇánto mahínasya śárdho
06.068.08d | apó ná nāvā́ duritā́ tarema

06.068.09a | prá samrā́je br̥haté mánma nú priyám
06.068.09b | árca devā́ya váruṇāya sapráthaḥ
06.068.09c | ayáṁ yá urvī́ mahinā́ máhivrataḥ
06.068.09d | krátvā vibhā́ti ajáro ná śocíṣā

06.068.10a | índrāvaruṇā sutapāv imáṁ sutáṁ
06.068.10b | sómam pibatam mádiyaṁ dhr̥tavratā
06.068.10c | yuvó rátho adhvaráṁ devávītaye
06.068.10d | práti svásaram úpa yāti pītáye

06.068.11a | índrāvaruṇā mádhumattamasya
06.068.11b | vŕ̥ṣṇaḥ sómasya vr̥ṣaṇā́ vr̥ṣethām
06.068.11c | idáṁ vām ándhaḥ páriṣiktam asmé
06.068.11d | āsádyāsmín barhíṣi mādayethām

06.069.01a | sáṁ vāṁ kármaṇā sám iṣā́ hinomi
06.069.01b | índrāviṣṇū ápasas pāré asyá
06.069.01c | juṣéthāṁ yajñáṁ dráviṇaṁ ca dhattam
06.069.01d | áriṣṭair naḥ pathíbhiḥ pāráyantā

06.069.02a | yā́ víśvāsāṁ janitā́rā matīnā́m
06.069.02b | índrāvíṣṇū kaláśā somadhā́nā
06.069.02c | prá vāṁ gíraḥ śasyámānā avantu
06.069.02d | prá stómāso gīyámānāso arkaíḥ

06.069.03a | índrāviṣṇū madapatī madānām
06.069.03b | ā́ sómaṁ yātaṁ dráviṇo dádhānā
06.069.03c | sáṁ vām añjantu aktúbhir matīnā́ṁ
06.069.03d | sáṁ stómāsaḥ śasyámānāsa ukthaíḥ

06.069.04a | ā́ vām áśvāso abhimātiṣā́ha
06.069.04b | índrāviṣṇū sadhamā́do vahantu
06.069.04c | juṣéthāṁ víśvā hávanā matīnā́m
06.069.04d | úpa bráhmāṇi śr̥ṇutaṁ gíro me

06.069.05a | índrāviṣṇū tát panayā́yiyaṁ vāṁ
06.069.05b | sómasya máda urú cakramāthe
06.069.05c | ákr̥ṇutam antárikṣaṁ várīyo
06.069.05d | áprathataṁ jīváse no rájāṁsi

06.069.06a | índrāviṣṇū havíṣā vāvr̥dhānā́
06.069.06b | ágrādvānā námasā rātahavyā
06.069.06c | ghŕ̥tāsutī dráviṇaṁ dhattam asmé
06.069.06d | samudrá sthaḥ kaláśaḥ somadhā́naḥ

06.069.07a | índrāviṣṇū píbatam mádhvo asyá
06.069.07b | sómasya dasrā jaṭháram pr̥ṇethām
06.069.07c | ā́ vām ándhāṁsi madirā́ṇi agmann
06.069.07d | úpa bráhmāṇi śr̥ṇutaṁ hávam me

06.069.08a | ubhā́ jigyathur ná párā jayethe
06.069.08b | ná párā jigye kataráś canaínoḥ
06.069.08c | índraś ca viṣṇo yád ápaspr̥dhethāṁ
06.069.08d | tredhā́ sahásraṁ ví tád airayethām

06.070.01a | ghr̥távatī bhúvanānām abhiśríyā
06.070.01b | urvī́ pr̥thvī́ madhudúghe supéśasā
06.070.01c | dyā́vāpr̥thivī́ váruṇasya dhármaṇā
06.070.01d | víṣkabhite ajáre bhū́riretasā

06.070.02a | ásaścantī bhū́ridhāre páyasvatī
06.070.02b | ghr̥táṁ duhāte sukŕ̥te śúcivrate
06.070.02c | rā́jantī asyá bhúvanasya rodasī
06.070.02d | asmé rétaḥ siñcataṁ yán mánurhitam

06.070.03a | yó vām r̥jáve krámaṇāya rodasī
06.070.03b | márto dadā́śa dhiṣaṇe sá sādhati
06.070.03c | prá prajā́bhir jāyate dhármaṇas pári
06.070.03d | yuvóḥ siktā́ víṣurūpāṇi sávratā

06.070.04a | ghr̥téna dyā́vāpr̥thivī́ abhī́vr̥te
06.070.04b | ghr̥taśríyā ghr̥tapŕ̥cā ghr̥tāvŕ̥dhā
06.070.04c | urvī́ pr̥thvī́ hotr̥vū́rye puróhite
06.070.04d | té íd víprā īḷate sumnám iṣṭáye

06.070.05a | mádhu no dyā́vāpr̥thivī́ mimikṣatām
06.070.05b | madhuścútā madhudúghe mádhuvrate
06.070.05c | dádhāne yajñáṁ dráviṇaṁ ca devátā
06.070.05d | máhi śrávo vā́jam asmé suvī́riyam

06.070.06a | ū́rjaṁ no dyaúś ca pr̥thivī́ ca pinvatām
06.070.06b | pitā́ mātā́ viśvavídā sudáṁsasā
06.070.06c | saṁrarāṇé ródasī viśváśambhuvā
06.070.06d | saníṁ vā́jaṁ rayím asmé sám invatām

06.071.01a | úd u ṣyá deváḥ savitā́ hiraṇyáyā
06.071.01b | bāhū́ ayaṁsta sávanāya sukrátuḥ
06.071.01c | ghr̥téna pāṇí abhí pruṣṇute makhó
06.071.01d | yúvā sudákṣo rájaso vídharmaṇi

06.071.02a | devásya vayáṁ savitúḥ sávīmani
06.071.02b | śréṣṭhe siyāma vásunaś ca dāváne
06.071.02c | yó víśvasya dvipádo yáś cátuṣpado
06.071.02d | nivéśane prasavé cā́si bhū́manaḥ

06.071.03a | ádabdhebhiḥ savitaḥ pāyúbhiṣ ṭuváṁ
06.071.03b | śivébhir adyá pári pāhi no gáyam
06.071.03c | híraṇyajihvaḥ suvitā́ya návyase
06.071.03d | rákṣā mā́kir no agháśaṁsa īśata

06.071.04a | úd u ṣyá deváḥ savitā́ dámūnā
06.071.04b | híraṇyapāṇiḥ pratidoṣám asthāt
06.071.04c | áyohanur yajató mandrájihva
06.071.04d | ā́ dāśúṣe suvati bhū́ri vāmám

06.071.05a | úd ū ayām̐ upavaktéva bāhū́
06.071.05b | hiraṇyáyā savitā́ suprátīkā
06.071.05c | divó róhāṁsi aruhat pr̥thivyā́
06.071.05d | árīramat patáyat kác cid ábhvam

06.071.06a | vāmám adyá savitar vāmám u śvó
06.071.06b | divé-dive vāmám asmábhya@ sāvīḥ
06.071.06c | vāmásya hí kṣáyasya deva bhū́rer
06.071.06d | ayā́ dhiyā́ vāmabhā́jaḥ siyāma

06.072.01a | índrāsomā máhi tád vām mahitváṁ
06.072.01b | yuvám mahā́ni prathamā́ni cakrathuḥ
06.072.01c | yuváṁ sū́ryaṁ vividáthur yuváṁ súvar
06.072.01d | víśvā támāṁsi ahataṁ nidáś ca

06.072.02a | índrāsomā vāsáyatha uṣā́sam
06.072.02b | út sū́riyaṁ nayatho jyótiṣā sahá
06.072.02c | úpa dyáaṁ skambháthu skámbhanena
06.072.02d | áprathatam pr̥thivī́m mātáraṁ ví

06.072.03a | índrāsomāv áhim apáḥ pariṣṭhā́ṁ
06.072.03b | hathó vr̥trám ánu vāṁ dyaúr amanyata
06.072.03c | prá árṇāṁsi airayataṁ nadī́nām
06.072.03d | ā́ samudrā́ṇi paprathuḥ purū́ṇi

06.072.04a | índrāsomā pakvám āmā́su antár
06.072.04b | ní gávām íd dadhathur vakṣáṇāsu
06.072.04c | jagr̥bháthur ánapinaddham āsu
06.072.04d | rúśac citrā́su jágatīṣu antáḥ

06.072.05a | índrāsomā yuvám aṅgá tárutram
06.072.05b | apatyasā́caṁ śrútiyaṁ rarāthe
06.072.05c | yuváṁ śúṣmaṁ náriyaṁ carṣaṇíbhyaḥ
06.072.05d | sáṁ vivyathuḥ pr̥tanāṣā́ham ugrā

06.073.01a | yó adribhít prathamajā́ r̥tā́vā
06.073.01b | bŕ̥haspátir āṅgirasó havíṣmān
06.073.01c | dvibárhajmā prāgharmasát pitā́ na
06.073.01d | ā́ ródasī vr̥ṣabhó roravīti

06.073.02a | jánāya cid yá ī́vata ulokám&
06.073.02b | bŕ̥haspátir deváhūtau cakā́ra
06.073.02c | ghnán vr̥trā́ṇi ví púro dardarīti
06.073.02d | jáyañ chátrūm̐r amítrān pr̥tsú sā́han

06.073.03a | bŕ̥haspátiḥ sám ajayad vásūni
06.073.03b | mahó vrajā́n gómato devá eṣáḥ
06.073.03c | apáḥ síṣāsan súvar ápratīto
06.073.03d | bŕ̥haspátir hánti amítram arkaíḥ

06.074.01a | sómārudrā dhāráyethām asurya\m
06.074.01b | prá vām iṣṭáyo áram aśnuvantu
06.074.01c | dáme-dame saptá rátnā dádhānā
06.074.01d | śáṁ no bhūtaṁ dvipáde śáṁ cátuṣpade

06.074.02a | sómārudrā ví vr̥hataṁ víṣūcīm
06.074.02b | ámīvā yā́ no gáyam āvivéśa
06.074.02c | āré bādhethāṁ nírr̥tim parācaír
06.074.02d | asmé bhadrā́ sauśravasā́ni santu

06.074.03a | sómārudrā yuvám etā́ni asmé
06.074.03b | víśvā tanū́ṣu bheṣajā́ni dhattam
06.074.03c | áva syatam muñcátaṁ yán no ásti
06.074.03d | tanū́ṣu baddháṁ kr̥tám éno asmát

06.074.04a | tigmā́yudhau tigmáhetī suśévau
06.074.04b | sómārudrāv ihá sú mr̥r̥ḷataṁ+ naḥ
06.074.04c | prá no muñcataṁ váruṇasya pā́śād
06.074.04d | gopāyátaṁ naḥ sumanasyámānā

06.075.01a | jīmū́tasyeva bhavati prátīkaṁ
06.075.01b | yád varmī́ yā́ti samádām upásthe
06.075.01c | ánāviddhayā tanúvā jaya tváṁ
06.075.01d | sá tvā vármaṇo mahimā́ pipartu

06.075.02a | dhánvanā gā́ dhánvanājíṁ jayema
06.075.02b | dhánvanā tīvrā́ḥ samádo jayema
06.075.02c | dhánuḥ śátror apakāmáṁ kr̥ṇoti
06.075.02d | dhánvanā sárvāḥ pradíśo jayema

06.075.03a | vakṣyántīvéd ā́ ganīganti kárṇam
06.075.03b | priyáṁ sákhāyam pariṣasvajānā́
06.075.03c | yóṣeva śiṅkte vítatā́dhi dhánvañ
06.075.03d | jiyā́ iyáṁ sámane pāráyantī

06.075.04a | té ācárantī sámaneva yóṣā
06.075.04b | mātéva putrám bibhr̥tām upásthe
06.075.04c | ápa śátrūn vidhyatāṁ saṁvidāné
06.075.04d | ā́rtnī imé viṣphurántī amítrān

06.075.05a | bahvīnā́m pitā́ bahúr asya putráś
06.075.05b | ciścā́ kr̥ṇoti sámanāvagátya
06.075.05c | iṣudhíḥ sáṅkāḥ pŕ̥tanāś ca sárvāḥ
06.075.05d | pr̥ṣṭhé nínaddho jayati prásūtaḥ

06.075.06a | ráthe tíṣṭhan nayati vājínaḥ puró
06.075.06b | yátra-yatra kāmáyate suṣārathíḥ
06.075.06c | abhī́śūnām mahimā́nam panāyata
06.075.06d | mánaḥ paścā́d ánu yachanti raśmáyaḥ

06.075.07a | tīvrā́n ghóṣān kr̥ṇvate vŕ̥ṣapāṇayo
06.075.07b | áśvā ráthebhiḥ sahá vājáyantaḥ
06.075.07c | avakrā́mantaḥ prápadair amítrān
06.075.07d | kṣiṇánti śátrūm̐r ánapavyayantaḥ

06.075.08a | rathavā́hanaṁ havír asya nā́ma
06.075.08b | yátrā́yudhaṁ níhitam asya várma
06.075.08c | tátrā rátham úpa śagmáṁ sadema
06.075.08d | viśvā́hā vayáṁ sumanasyámānāḥ

06.075.09a | svāduṣaṁsádaḥ pitáro vayodhā́ḥ
06.075.09b | kr̥chreśrítaḥ śáktīvanto gabhīrā́ḥ
06.075.09c | citrásenā íṣubalā ámr̥dhrāḥ
06.075.09d | satóvīrā urávo vrātasāhā́ḥ

06.075.10a | brā́hmaṇāsaḥ pítaraḥ sómiyāsaḥ
06.075.10b | śivé no dyā́vāpr̥thivī́ anehásā
06.075.10c | pūṣā́ naḥ pātu duritā́d r̥tāvr̥dho
06.075.10d | rákṣā mā́kir no agháśaṁsa īśata

06.075.11a | suparṇáṁ vaste mr̥gó asyā dánto
06.075.11b | góbhiḥ sáṁnaddhā patati prásūtā
06.075.11c | yátrā náraḥ sáṁ ca ví ca drávanti
06.075.11d | tátrāsmábhyam íṣavaḥ śárma yaṁsan

06.075.12a | ŕ̥jīte pári vr̥ṅdhi no
06.075.12b | áśmā bhavatu nas tanū́ḥ
06.075.12c | sómo ádhi bravītu no
06.075.12d | áditiḥ śárma yachatu

06.075.13a | ā́ jaṅghanti sā́nu eṣāṁ
06.075.13b | jaghánām̐ úpa jighnate
06.075.13c | áśvājani prácetaso
06.075.13d | áśvān samátsu codaya

06.075.14a | áhir 'va@ bhogaíḥ pári eti bāhúṁ
06.075.14b | jiyā́yā hetím paribā́dhamānaḥ
06.075.14c | hastaghnó víśvā vayúnāni vidvā́n
06.075.14d | púmān púmāṁsam pári pātu viśvátaḥ

06.075.15a | ā́lāktā yā́ rúruśīrṣṇi
06.075.15b | átho yásyā áyo múkham
06.075.15c | idám parjányaretasa
06.075.15d | íṣvai devyaí br̥hán námaḥ

06.075.16a | ávasr̥ṣṭā párā pata
06.075.16b | śáravye bráhmasaṁśite
06.075.16c | gáchāmítrān prá padyasva
06.075.16d | mā́mī́ṣāṁ káṁ canóc chiṣaḥ

06.075.17a | yátra bāṇā́ḥ sampátanti
06.075.17b | kumārā́ viśikhā́ iva
06.075.17c | tátrā no bráhmaṇas pátir
06.075.17d | áditiḥ śárma yachatu
06.075.17e | viśvā́hā śárma yachatu

06.075.18a | mármāṇi te vármaṇā chādayāmi
06.075.18b | sómas tvā rā́jāmŕ̥tenā́nu vastām
06.075.18c | urór várīyo váruṇas te kr̥ṇotu
06.075.18d | jáyantaṁ tvā ánu devā́ madantu

06.075.19a | yó naḥ suvó áraṇo
06.075.19b | yáś ca níṣṭyo jíghāṁsati
06.075.19c | devā́s táṁ sárve dhūrvantu
06.075.19d | bráhma várma mámā́ntaram

07.001.01a | agníṁ náro dī́dhitibhir aráṇyor
07.001.01b | hástacyutī janayanta praśastám
07.001.01c | dūredŕ̥śaṁ gr̥hápatim atharyúm

07.001.02a | tám agním áste vásavo ní r̥ṇvan
07.001.02b | supraticákṣam ávase kútaś cit
07.001.02c | dakṣā́yiyo yó dáma ā́sa nítyaḥ

07.001.03a | práiddho agne dīdihi puró no
07.001.03b | ájasrayā suūrmíyā yaviṣṭha
07.001.03c | tuvā́ṁ śáśvanta úpa yanti vā́jāḥ

07.001.04a | *prá té agnáyo agníbhyo váraṁ níḥ
07.001.04b | suvī́rāsaḥ śośucanta dyumántaḥ
07.001.04c | yátrā náraḥ samā́sate sujātā́ḥ

07.001.05a | dā́ no agne dhiyā́ rayíṁ suvī́raṁ
07.001.05b | suapatyáṁ sahasiya praśastám
07.001.05c | ná yáṁ yā́vā tárati yātumā́vān

07.001.06a | úpa yám éti yuvatíḥ sudákṣaṁ
07.001.06b | doṣā́ vástor havíṣmatī ghr̥tā́cī
07.001.06c | úpa svaínam arámatir vasūyúḥ

07.001.07a | víśvā agne ápa daha árātīr
07.001.07b | yébhis tápobhir ádaho járūtham
07.001.07c | prá nisvaráṁ cātayasva ámīvām

07.001.08a | ā́ yás te agna idhaté ánīkaṁ
07.001.08b | vásiṣṭha śúkra dī́divaḥ pávāka
07.001.08c | utó na ebhí staváthair ihá syāḥ

07.001.09a | ví yé te agne bhejiré ánīkam
07.001.09b | mártā náraḥ pítriyāsaḥ purutrā́
07.001.09c | utó na ebhíḥ sumánā ihá syāḥ

07.001.10a | imé náro vr̥trahátyeṣu śū́rā
07.001.10b | víśvā ádevīr abhí santu māyā́ḥ
07.001.10c | yé me dhíyam panáyanta praśastā́m

07.001.11a | mā́ śū́ne agne ní ṣadāma nr̥r̥ṇā́m+
07.001.11b | mā́śéṣaso avī́ratā pári tvā
07.001.11c | prajā́vatīṣu dúriyāsu durya

07.001.12a | yám aśvī́ nítyam upayā́ti yajñám
07.001.12b | prajā́vantaṁ suapatyáṁ kṣáyaṁ naḥ
07.001.12c | svájanmanā śéṣasā vāvr̥dhānám

07.001.13a | pāhí no agne rakṣáso ájuṣṭāt
07.001.13b | pāhí dhūrtér áraruṣo aghāyóḥ
07.001.13c | tuvā́ yujā́ pr̥tanāyū́m̐r abhí ṣyām

07.001.14a | séd agnír agnī́m̐r áti astu anyā́n
07.001.14b | yátra vājī́ tánayo vīḷúpāṇiḥ
07.001.14c | sahásrapāthā akṣárā saméti

07.001.15a | séd agnír yó vanuṣyató nipā́ti
07.001.15b | sameddhā́ram ̀ áṁhasa uruṣyā́t
07.001.15c | sujātā́saḥ pári caranti vīrā́ḥ

07.001.16a | ayáṁ só agnír ā́hutaḥ purutrā́
07.001.16b | yám ī́śānaḥ sám íd indhé havíṣmān
07.001.16c | pári yám éti adhvaréṣu hótā

07.001.17a | tuvé agna āhávanāni bhū́ri
07.001.17b | īśānā́sa ā́ juhuyāma nítyā
07.001.17c | ubhā́ kr̥ṇvánto vahatū́ miyédhe

07.001.18a | imó agne vītátamāni havyā́
07.001.18b | ájasro vakṣi devátātim ácha
07.001.18c | práti na īṁ surabhī́ṇi viyantu

07.001.19a | mā́ no agne avī́rate párā dā
07.001.19b | durvā́sasé 'mataye mā́ no asyaí
07.001.19c | mā́ naḥ kṣudhé mā́ rakṣása r̥tāvo
07.001.19d | mā́ no dáme mā́ vána ā́ juhūrthāḥ

07.001.20a | nū́ me bráhmāṇi agna úc chaśādhi
07.001.20b | tuváṁ deva maghávadbhyaḥ suṣūdaḥ
07.001.20c | rātaú siyāma ubháyāsa ā́ te
07.001.20d | yūyám pāta suastíbhiḥ sádā naḥ

07.001.21a | tuvám agne suhávo raṇvásaṁdr̥k
07.001.21b | sudītī́ sūno sahaso didīhi
07.001.21c | mā́ tvé sácā tánaye nítya ā́ dhaṅ
07.001.21d | mā́ vīró asmán náriyo ví dāsīt

07.001.22a | mā́ no agne durbhr̥táye sácaiṣú
07.001.22b | deváiddheṣu agníṣu prá vocaḥ
07.001.22c | mā́ te asmā́n durmatáyo bhr̥mā́c cid
07.001.22d | devásya sūno sahaso naśanta

07.001.23a | sá márto agne suanīka revā́n
07.001.23b | ámartiye yá ājuhóti havyám
07.001.23c | sá devátā vasuvániṁ dadhāti
07.001.23d | yáṁ sūrír arthī́ pr̥chámāna éti

07.001.24a | mahó no agne suvitásya vidvā́n
07.001.24b | rayíṁ sūríbhya ā́ vahā br̥hántam
07.001.24c | yéna vayáṁ sahasāvan mádema
07.001.24d | ávikṣitāsa ā́yuṣā suvī́rāḥ

07.001.25a | nū́ me bráhmāṇi agna úc chaśādhi
07.001.25b | tuváṁ deva maghávadbhyaḥ suṣūdaḥ
07.001.25c | rātaú siyāma ubháyāsa ā́ te
07.001.25d | yūyám pāta suastíbhiḥ sádā naḥ

07.002.01a | juṣásva naḥ samídham agne adyá
07.002.01b | śócā br̥hád yajatáṁ dhūmám r̥ṇván
07.002.01c | úpa spr̥śa diviyáṁ sā́nu stū́paiḥ
07.002.01d | sáṁ raśmíbhis tatanaḥ sū́riasya

07.002.02a | nárāśáṁsasya mahimā́nam eṣām
07.002.02b | úpa stoṣāma yajatásya yajñaíḥ
07.002.02c | yé sukrátavaḥ śúcayo dhiyaṁdhā́ḥ
07.002.02d | svádanti devā́ ubháyāni havyā́

07.002.03a | īḷéniyaṁ vo ásuraṁ sudákṣam
07.002.03b | antár dūtáṁ ródasī satyavā́cam
07.002.03c | manuṣvád agním mánunā sámiddhaṁ
07.002.03d | sám adhvarā́ya sádam ín mahema

07.002.04a | saparyávo bháramāṇā abhijñú
07.002.04b | prá vr̥ñjate námasā barhír agnaú
07.002.04c | ājúhvānā ghr̥tápr̥ṣṭham pŕ̥ṣadvad
07.002.04d | ádhvaryavo havíṣā marjayadhvam

07.002.05a | suādhíyo ví dúro devayánto
07.002.05b | áśiśrayū rathayúr devátātā
07.002.05c | pūrvī́ śíśuṁ ná mātárā rihāṇé
07.002.05d | sám agrúvo ná sámaneṣu añjan

07.002.06a | utá yóṣaṇe diviyé mahī́ na
07.002.06b | uṣā́sānáktā sudúgheva dhenúḥ
07.002.06c | barhiṣádā puruhūté maghónī
07.002.06d | ā́ yajñíye suvitā́ya śrayetām

07.002.07a | víprā yajñéṣu mā́nuṣeṣu kārū́
07.002.07b | mánye vāṁ jātávedasā yájadhyai
07.002.07c | ūrdhváṁ no adhvaráṁ kr̥taṁ háveṣu
07.002.07d | tā́ devéṣu vanatho vā́riyāṇi

07.002.08a | ā́ bhā́ratī bhā́ratībhiḥ sajóṣā
07.002.08b | íḷā devaír manuṣíyebhir agníḥ
07.002.08c | sárasvatī sārasvatébhir arvā́k
07.002.08d | tisró devī́r barhír édáṁ sadantu

07.002.09a | tán nas turī́pam ádha poṣayitnú
07.002.09b | déva tvaṣṭar ví rarāṇáḥ siyasva
07.002.09c | yáto vīráḥ karmaṇíyaḥ sudákṣo
07.002.09d | yuktágrāvā jā́yate devákāmaḥ

07.002.10a | vánaspaté áva sr̥jópa devā́n
07.002.10b | agnír havíḥ śamitā́ sūdayāti
07.002.10c | séd u hótā satyátaro yajāti
07.002.10d | yáthā devā́nāṁ jánimāni véda

07.002.11a | ā́ yāhi agne samidhānó arvā́ṅ
07.002.11b | índreṇa devaíḥ saráthaṁ turébhiḥ
07.002.11c | barhír na āstām áditiḥ suputrā́
07.002.11d | svā́hā devā́ amŕ̥tā mādayantām

07.003.01a | agníṁ vo devám agníbhiḥ sajóṣā
07.003.01b | yájiṣṭhaṁ dūtám adhvaré kr̥ṇudhvam
07.003.01c | yó mártiyeṣu nídhruvir r̥tā́vā
07.003.01d | tápurmūrdhā ghr̥táannaḥ pavākáḥ+

07.003.02a | próthad áśvo ná yávase aviṣyán
07.003.02b | yadā́ maháḥ saṁváraṇād ví ásthāt
07.003.02c | ā́d asya vā́to ánu vāti śocír
07.003.02d | ádha sma te vrájanaṁ kr̥ṣṇám asti

07.003.03a | úd yásya te návajātasya vŕ̥ṣṇo
07.003.03b | ágne cáranti ajárā idhānā́ḥ
07.003.03c | áchā diyā́m aruṣó dhūmá eti
07.003.03d | sáṁ dūtó agna ī́yase hí devā́n

07.003.04a | ví yásya te pr̥thivyā́m pā́jo áśret
07.003.04b | tr̥ṣú yád ánnā samávr̥kta jámbhaiḥ
07.003.04c | séneva sr̥ṣṭā́ prásitiṣ ṭa eti
07.003.04d | yávaṁ ná dasma juhúvā vivekṣi

07.003.05a | tám íd doṣā́ tám uṣási yáviṣṭham
07.003.05b | agním átyaṁ ná marjayanta náraḥ
07.003.05c | niśíśānā átithim asya yónau
07.003.05d | dīdā́ya śocír ā́hutasya vŕ̥ṣṇaḥ

07.003.06a | susaṁdŕ̥k te suanīka prátīkaṁ
07.003.06b | ví yád rukmó ná rócasa upāké
07.003.06c | divó ná te tanyatúr eti śúṣmaś
07.003.06d | citró ná sū́raḥ práti cakṣi bhānúm

07.003.07a | yáthā vaḥ svā́hā agnáye dā́śema
07.003.07b | párī́ḷābhir ghr̥távadbhiś ca havyaíḥ
07.003.07c | tébhir no agne ámitair máhobhiḥ
07.003.07d | śatám pūrbhír ā́yasībhir ní pāhi

07.003.08a | yā́ vā te sánti dāśúṣe ádhr̥ṣṭā
07.003.08b | gíro vā yā́bhir nr̥vátīr uruṣyā́ḥ
07.003.08c | tā́bhir naḥ sūno sahaso ní pāhi
07.003.08d | sumát sūrī́ñ jaritr̥ŕ̥ñ jātavedaḥ

07.003.09a | nír yát pūtéva svádhitiḥ śúcir gā́t
07.003.09b | sváyā kr̥pā́ tanúvā rócamānaḥ
07.003.09c | ā́ yó mātrór uśéniyo jániṣṭa
07.003.09d | devayájyāya sukrátuḥ pavākáḥ+

07.003.10a | etā́ no agne saúbhagā didīhi
07.003.10b | ápi krátuṁ sucétasaṁ vatema
07.003.10c | víśvā stotŕ̥bhyo gr̥ṇaté ca santu
07.003.10d | yūyám pāta suastíbhiḥ sádā naḥ

07.004.01a | prá vaḥ śukrā́ya bhānáve bharadhvaṁ
07.004.01b | havyám matíṁ ca agnáye súpūtam
07.004.01c | yó daíviyāni mā́nuṣā janū́ṁṣi
07.004.01d | antár víśvāni vidmánā jígāti

07.004.02a | sá gŕ̥tso agnís táruṇaś cid astu
07.004.02b | yáto yáviṣṭho ájaniṣṭa mātúḥ
07.004.02c | sáṁ yó vánā yuváte śúcidan
07.004.02d | bhū́ri cid ánnā sám íd atti sadyáḥ

07.004.03a | asyá devásya saṁsádi ánīke
07.004.03b | yám mártiāsaḥ śiyetáṁ jagr̥bhré
07.004.03c | ní yó gŕ̥bham paúruṣeyīm uvóca
07.004.03d | durókam agnír āyáve śuśoca

07.004.04a | ayáṁ kavír ákaviṣu prácetā
07.004.04b | márteṣu agnír amŕ̥to ní dhāyi
07.004.04c | sá mā́ no átra juhuraḥ sahasvaḥ
07.004.04d | sádā tuvé sumánasaḥ siyāma

07.004.05a | ā́ yó yóniṁ devákr̥taṁ sasā́da
07.004.05b | krátvā hí agnír amŕ̥tām̐ átārīt
07.004.05c | tám óṣadhīś ca vanínaś ca gárbham
07.004.05d | bhū́miś ca viśvádhāyasam bibharti

07.004.06a | ī́śe hí agnír amŕ̥tasya bhū́rer
07.004.06b | ī́śe rāyáḥ suvī́riyasya dā́toḥ
07.004.06c | mā́ tvā vayáṁ sahasāvann avī́rā
07.004.06d | mā́ ápsavaḥ pári ṣadāma mā́duvaḥ

07.004.07a | pariṣádyaṁ hí áraṇasya rékṇo
07.004.07b | nítyasya rāyáḥ pátayaḥ siyāma
07.004.07c | ná śéṣo agne anyájātam asti
07.004.07d | ácetānasya mā́ pathó ví dukṣaḥ

07.004.08a | nahí grábhāya áraṇaḥ suśévo
07.004.08b | anyódaryo mánasā mántavā́ u
07.004.08c | ádhā cid ókaḥ púnar ít sá eti
07.004.08d | ā́ no vājī́ abhīṣā́ḷ etu návyaḥ

07.004.09a | tuvám agne vanuṣyató ní pāhi
07.004.09b | tuvám u naḥ sahasāvann avadyā́t
07.004.09c | sáṁ tvā dhvasmanvád abhí etu pā́thaḥ
07.004.09d | sáṁ rayí spr̥hayā́yiyaḥ sahasrī́

07.004.10a | etā́ no agne saúbhagā didīhi
07.004.10b | ápi krátuṁ sucétasaṁ vatema
07.004.10c | víśvā stotŕ̥bhyo gr̥ṇaté ca santu
07.004.10d | yūyám pāta suastíbhiḥ sádā naḥ

07.005.01a | prá agnáye ̀ taváse bharadhvaṁ
07.005.01b | gíraṁ divó aratáye pr̥thivyā́ḥ
07.005.01c | yó víśveṣām amŕ̥tānām upásthe
07.005.01d | vaiśvānaró vāvr̥dhé jāgr̥vádbhiḥ

07.005.02a | pr̥ṣṭó diví dhā́yi agníḥ pr̥thivyā́ṁ
07.005.02b | netā́ síndhūnāṁ vr̥ṣabhá stíyānām
07.005.02c | sá mā́nuṣīr abhí víśo ví bhāti
07.005.02d | vaiśvānaró vāvr̥dhānó váreṇa

07.005.03a | tuvád bhiyā́ víśa āyann ásiknīr
07.005.03b | asamanā́ jáhatīr bhójanāni
07.005.03c | vaíśvānara pūráve śóśucānaḥ
07.005.03d | púro yád agne daráyann ádīdeḥ

07.005.04a | táva tridhā́tu pr̥thivī́ utá dyaúr
07.005.04b | vaíśvānara vratám agne sacanta
07.005.04c | tuvám bhāsā́ ródasī ā́ tatantha
07.005.04d | ájasreṇa śocíṣā śóśucānaḥ

07.005.05a | tuvā́m agne haríto vāvaśānā́
07.005.05b | gíraḥ sacante dhúnayo ghr̥tā́cīḥ
07.005.05c | pátiṁ kr̥ṣṭīnā́ṁ rathíyaṁ rayīṇā́ṁ
07.005.05d | vaiśvānarám uṣásāṁ ketúm áhnām

07.005.06a | tuvé asurya\ṁ vásavo ní r̥ṇvan
07.005.06b | krátuṁ hí te mitramaho juṣánta
07.005.06c | tuváṁ dásyūm̐r ókaso agna āja
07.005.06d | urú jyótir janáyann ā́riyāya

07.005.07a | sá jā́yamānaḥ paramé víoman
07.005.07b | vāyúr ná pā́thaḥ pári pāsi sadyáḥ
07.005.07c | tuvám bhúvanā janáyann abhí krann
07.005.07d | ápatyāya jātavedo daśasyán

07.005.08a | tā́m agne asmé íṣam érayasva
07.005.08b | vaíśvānara dyumátīṁ jātavedaḥ
07.005.08c | yáyā rā́dhaḥ pínvasi viśvavāra
07.005.08d | pr̥thú śrávo dāśúṣe mártiyāya

07.005.09a | táṁ no agne maghávadbhyaḥ purukṣúṁ
07.005.09b | rayíṁ ní vā́jaṁ śrútiyaṁ yuvasva
07.005.09c | vaíśvānara máhi naḥ śárma yacha
07.005.09d | rudrébhir agne vásubhiḥ sajóṣāḥ

07.006.01a | prá samrā́jo ásurasya práśastim
07.006.01b | puṁsáḥ kr̥ṣṭīnā́m anumā́diyasya
07.006.01c | índrasyeva prá tavásas kr̥tā́ni
07.006.01d | vánde dārúṁ vándamāno vivakmi

07.006.02a | kavíṁ ketúṁ ̀ dhāsím bhānúm ádrer
07.006.02b | hinvánti śáṁ rājiyáṁ ródasīyoḥ
07.006.02c | puraṁdarásya gīrbhír ā́ vivāse
07.006.02d | agnér vratā́ni pūrviyā́ mahā́ni

07.006.03a | ní akratū́n grathíno mr̥dhrávācaḥ
07.006.03b | paṇī́m̐r aśraddhā́m̐ avr̥dhā́m̐ ayajñā́n
07.006.03c | prá-pra tā́n dásyūm̐r agnír vivāya
07.006.03d | pū́rvaś cakāra áparām̐ áyajyūn

07.006.04a | yó apācī́ne támasi mádantīḥ
07.006.04b | prā́cīś cakā́ra nŕ̥tamaḥ śácībhiḥ
07.006.04c | tám ī́śānaṁ vásvo agníṁ gr̥ṇīṣe
07.006.04d | ánānataṁ damáyantam pr̥tanyū́n

07.006.05a | yó dehíyo ánamayad vadhasnaír
07.006.05b | yó aryápatnīr uṣásaś cakā́ra
07.006.05c | sá nirúdhyā náhuṣo yahvó agnír
07.006.05d | víśaś cakre balihŕ̥taḥ sáhobhiḥ

07.006.06a | yásya śármann úpa víśve jánāsa
07.006.06b | évais tasthúḥ sumatím bhíkṣamāṇāḥ
07.006.06c | vaiśvānaró váram ā́ ródasīyor
07.006.06d | ā́gníḥ sasāda pitarór+ upástham

07.006.07a | ā́ devó dade budhníyā vásūni
07.006.07b | vaiśvānará úditā sū́riyasya
07.006.07c | ā́ samudrā́d ávarād ā́ párasmād
07.006.07d | ā́ agnír dade divá ā́ pr̥thivyā́ḥ

07.007.01a | prá vo deváṁ cit sahasānám agním
07.007.01b | áśvaṁ ná vājínaṁ hiṣe námobhiḥ
07.007.01c | bhávā no dūtó adhvarásya vidvā́n
07.007.01d | tmánā devéṣu vivide mitádruḥ

07.007.02a | ā́ yāhi agne pathíyā ánu svā́
07.007.02b | mandró devā́nāṁ sakhiyáṁ juṣāṇáḥ
07.007.02c | ā́ sā́nu śúṣmair nadáyan pr̥thivyā́
07.007.02d | jámbhebhir víśvam uśádhag vánāni

07.007.03a | prācī́no yajñáḥ súdhitaṁ hí barhíḥ
07.007.03b | prīṇīté agnír īḷitó ná hótā
07.007.03c | ā́ mātárā viśvávāre huvānó
07.007.03d | yáto yaviṣṭha jajñiṣé suśévaḥ

07.007.04a | sadyó adhvaré rathiráṁ jananta
07.007.04b | mā́nuṣāso vícetaso yá eṣām
07.007.04c | viśā́m adhāyi viśpátir duroṇé
07.007.04d | agnír mandró mádhuvacā r̥tā́vā

07.007.05a | ásādi vr̥tó váhnir ājaganvā́n
07.007.05b | agnír brahmā́ nr̥ṣádane vidhartā́
07.007.05c | diyaúś ca yám pr̥thivī́ vāvr̥dhā́te
07.007.05d | ā́ yáṁ hótā yájati viśvávāram

07.007.06a | eté dyumnébhir víśvam ā́tiranta
07.007.06b | mántraṁ yé vā́raṁ náriyā átakṣan
07.007.06c | prá yé víśas tiránta śróṣamāṇā
07.007.06d | ā́ yé me asyá dī́dhayann r̥tásya

07.007.07a | núu tvā́m agna īmahe vásiṣṭhā
07.007.07b | īśānáṁ sūno sahaso vásūnām
07.007.07c | íṣaṁ stotŕ̥bhyo maghávadbhya ānaḍ
07.007.07d | yūyám pāta suastíbhiḥ sádā naḥ

07.008.01a | indhé rā́jā sám ariyó námobhir
07.008.01b | yásya prátīkam ā́hutaṁ ghr̥téna
07.008.01c | náro havyébhir īḷate sabā́dha
07.008.01d | ā́ agnír ágra uṣásām aśoci

07.008.02a | ayám u ṣyá ̀ súmahām̐ avedi
07.008.02b | hótā mandró mánuṣo yahvó agníḥ
07.008.02c | ví bhā́ akaḥ sasr̥jānáḥ pr̥thivyā́ṁ
07.008.02d | kr̥ṣṇápavir óṣadhībhir vavakṣe

07.008.03a | káyā no agne ví vasaḥ suvr̥ktíṁ
07.008.03b | kā́m u svadhā́m r̥ṇavaḥ śasyámānaḥ
07.008.03c | kadā́ bhavema pátayaḥ sudatra
07.008.03d | rāyó vantā́ro duṣṭárasya sādhóḥ

07.008.04a | prá-prāyám agnír bharatásya śr̥ṇve
07.008.04b | ví yát sū́ryo ná rócate br̥hád bhā́ḥ
07.008.04c | abhí yáḥ pūrúm pŕ̥tanāsu tasthaú
07.008.04d | dyutānó daívyo átithiḥ śuśoca

07.008.05a | ásann ít tvé āhávanāni bhū́ri
07.008.05b | bhúvo víśvebhiḥ sumánā ánīkaiḥ
07.008.05c | stutáś cid agne śr̥ṇviṣe gr̥ṇānáḥ
07.008.05d | svayáṁ vardhasva tanúvaṁ sujāta

07.008.06a | idáṁ vácaḥ śatasā́ḥ sáṁsahasram
07.008.06b | úd agnáye janiṣīṣṭa dvibárhāḥ
07.008.06c | śáṁ yát stotŕ̥bhya āpáye bhávāti
07.008.06d | dyumád amīvacā́tanaṁ rakṣohā́

07.008.07a | nū́ tuvā́m agna īmahe vásiṣṭhā
07.008.07b | īśānáṁ sūno sahaso vásūnām
07.008.07c | íṣaṁ stotŕ̥bhyo maghávadbhya ānaḍ
07.008.07d | yūyám pāta suastíbhiḥ sádā naḥ

07.009.01a | ábodhi jārá uṣásām upásthād
07.009.01b | dhótā mandráḥ kavítamaḥ pavākáḥ+
07.009.01c | dádhāti ketúm ubháyasya jantór
07.009.01d | havyā́ devéṣu dráviṇaṁ sukŕ̥tsu

07.009.02a | sá sukrátur yó ví dúraḥ paṇīnā́m
07.009.02b | punānó arkám purubhójasaṁ naḥ
07.009.02c | hótā mandaró@ viśáaṁ dámūnās
07.009.02d | tirás támo dadr̥śe rāmiyā́ṇām

07.009.03a | ámūraḥ kavír áditir vivásvān
07.009.03b | susaṁsán mitró átithiḥ śivó naḥ
07.009.03c | citrábhānur uṣásām bhāti ágre
07.009.03d | apā́ṁ gárbhaḥ prasúva ā́ viveśa

07.009.04a | īḷéniyo vo mánuṣo yugéṣu
07.009.04b | samanagā́ aśucaj jātávedāḥ
07.009.04c | susaṁdŕ̥śā bhānúnā yó vibhā́ti
07.009.04d | práti gā́vaḥ samidhānám budhanta

07.009.05a | ágne yāhí dūtíyam mā́ riṣaṇyo
07.009.05b | devā́m̐ áchā brahmakŕ̥tā gaṇéna
07.009.05c | sárasvatīm marúto aśvínāpó
07.009.05d | yákṣi devā́n ratnadhéyāya víśvān

07.009.06a | tuvā́m agne samidhānó vásiṣṭho
07.009.06b | járūthaṁ han yákṣi rāyé púraṁdhim
07.009.06c | puruṇīthā́ jātavedo jarasva
07.009.06d | yūyám pāta suastíbhiḥ sádā naḥ

07.010.01a | uṣó ná jāráḥ pr̥thú pā́jo aśred
07.010.01b | dávidyutad dī́diyac chóśucānaḥ
07.010.01c | vŕ̥ṣā háriḥ śúcir ā́ bhāti bhāsā́
07.010.01d | dhíyo hinvāná uśatī́r ajīgaḥ

07.010.02a | súvar ṇá vástor uṣásām aroci
07.010.02b | yajñáṁ tanvānā́ uśíjo ná mánma
07.010.02c | agnír jánmāni devá ā́ ví vidvā́n
07.010.02d | dravád dūtó devayā́vā vániṣṭhaḥ

07.010.03a | áchā gíro matáyo devayántīr
07.010.03b | agníṁ yanti dráviṇam bhíkṣamāṇāḥ
07.010.03c | susaṁdŕ̥śaṁ suprátīkaṁ suáñcaṁ
07.010.03d | havyavā́ham aratím mā́nuṣāṇām

07.010.04a | índraṁ no agne vásubhiḥ sajóṣā
07.010.04b | rudráṁ rudrébhir ā́ vahā br̥hántam
07.010.04c | ādityébhir áditiṁ viśvájanyām
07.010.04d | bŕ̥haspátim ŕ̥kvabhir viśvávāram

07.010.05a | mandráṁ hótāram uśíjo yáviṣṭham
07.010.05b | agníṁ víśa īḷate adhvaréṣu
07.010.05c | sá hí kṣápāvām̐ ábhavad rayīṇā́m
07.010.05d | átandro dūtó yajáthāya devā́n

07.011.01a | mahā́m̐ asi adhvarásya praketó
07.011.01b | ná rté tuvád amŕ̥tā mādayante
07.011.01c | ā́ víśvebhiḥ saráthaṁ yāhi devaír
07.011.01d | ní agne hótā prathamáḥ sadehá

07.011.02a | tvā́m īḷate ajiráṁ dūtíyāya
07.011.02b | havíṣmantaḥ sádam ín mā́nuṣāsaḥ
07.011.02c | yásya devaír ā́sado barhír agne
07.011.02d | áhāni asmai sudínā bhavanti

07.011.03a | tríś cid aktóḥ prá cikitur vásūni
07.011.03b | tuvé antár dāśúṣe mártiyāya
07.011.03c | manuṣvád agna ihá yakṣi devā́n
07.011.03d | bhávā no dūtó abhiśastipā́vā

07.011.04a | agnír īśe br̥ható adhvarásya
07.011.04b | agnír víśvasya havíṣaḥ kr̥tásya
07.011.04c | krátuṁ hí asya vásavo juṣánta
07.011.04d | áthā devā́ dadhire havyavā́ham

07.011.05a | ā́gne vaha havirádyāya devā́n
07.011.05b | índrajyeṣṭhāsa ihá mādayantām
07.011.05c | imáṁ yajñáṁ diví devéṣu dhehi
07.011.05d | yūyám pāta suastíbhiḥ sádā naḥ

07.012.01a | áganma mahā́ námasā yáviṣṭhaṁ
07.012.01b | yó dīdā́ya sámiddhaḥ své duroṇé
07.012.01c | citrábhānuṁ ródasī antár urvī́
07.012.01d | súāhutaṁ viśvátaḥ pratiáñcam

07.012.02a | sá mahnā́ víśvā duritā́ni sāhvā́n
07.012.02b | agní ṣṭave dáma ā́ jātávedāḥ
07.012.02c | sá no rakṣiṣad duritā́d avadyā́d
07.012.02d | asmā́n gr̥ṇatá utá no maghónaḥ

07.012.03a | tuváṁ váruṇa utá mitró agne
07.012.03b | tuvā́ṁ vardhanti matíbhir vásiṣṭhāḥ
07.012.03c | tuvé vásu suṣaṇanā́ni santu
07.012.03d | yūyám pāta suastíbhiḥ sádā naḥ

07.013.01a | prá agnáye viśvaśúce dhiyaṁdhé
07.013.01b | asuraghné mánma dhītím bharadhvam
07.013.01c | bháre havír ná barhíṣi priṇānó+
07.013.01d | vaiśvānarā́ya yátaye matīnā́m

07.013.02a | tuvám agne śocíṣā śóśucāna
07.013.02b | ā́ ródasī apr̥ṇā jā́yamānaḥ
07.013.02c | tuváṁ devā́m̐ abhíśaster amuñco
07.013.02d | vaíśvānara jātavedo mahitvā́

07.013.03a | jātó yád agne bhúvanā ví ákhyaḥ
07.013.03b | paśū́n ná gopā́ íriyaḥ párijmā
07.013.03c | vaíśvānara bráhmaṇe vinda gātúṁ
07.013.03d | yūyám pāta suastíbhiḥ sádā naḥ

07.014.01a | samídhā jātávedase
07.014.01b | devā́ya deváhūtibhiḥ
07.014.01c | havírbhiḥ śukráśociṣe namasvíno
07.014.01d | vayáṁ dāśema agnáye

07.014.02a | vayáṁ te agne samídhā vidhema
07.014.02b | vayáṁ dāśema suṣṭutī́ yajatra
07.014.02c | vayáṁ ghr̥téna adhvarasya hotar
07.014.02d | vayáṁ deva havíṣā bhadraśoce

07.014.03a | ā́ no devébhir úpa deváhūtim
07.014.03b | ágne yāhí váṣaṭkr̥tiṁ juṣāṇáḥ
07.014.03c | túbhyaṁ devā́ya dā́śataḥ siyāma
07.014.03d | yūyám pāta suastíbhiḥ sádā naḥ

07.015.01a | upasádyāya mīḷhúṣa
07.015.01b | āsíye juhutā havíḥ
07.015.01c | yó no nédiṣṭham ā́piyam

07.015.02a | yáḥ páñca carṣaṇī́r abhí
07.015.02b | niṣasā́da dáme-dame
07.015.02c | kavír gr̥hápatir yúvā

07.015.03a | sá no védo amā́tiyam
07.015.03b | agnī́ rakṣatu viśvátaḥ
07.015.03c | utā́smā́n pātu áṁhasaḥ

07.015.04a | návaṁ nú stómam agnáye
07.015.04b | diváḥ śyenā́ya jījanam
07.015.04c | vásvaḥ kuvíd vanā́ti naḥ

07.015.05a | spārhā́ yásya śríyo dr̥śé
07.015.05b | rayír vīrávato yathā
07.015.05c | ágre yajñásya śócataḥ

07.015.06a | sémā́ṁ vetu váṣaṭkr̥tim
07.015.06b | agnír juṣata no gíraḥ
07.015.06c | yájiṣṭho havyavā́hanaḥ

07.015.07a | ní tvā nakṣiya viśpate
07.015.07b | dyumántaṁ deva dhīmahi
07.015.07c | suvī́ram agna āhuta

07.015.08a | kṣápa usráś ca dīdihi
07.015.08b | suagnáyas tváyā vayám
07.015.08c | suvī́ras tuvám asmayúḥ

07.015.09a | úpa tvā sātáye náro
07.015.09b | víprāso yanti dhītíbhiḥ
07.015.09c | úpā́kṣarā sahasríṇī

07.015.10a | agnī́ rákṣāṁsi sedhati
07.015.10b | śukráśocir ámartiyaḥ
07.015.10c | śúciḥ pavāká+ ī́ḍiyaḥ

07.015.11a | sá no rā́dhāṁsi ā́ bhara
07.015.11b | ī́śānaḥ sahaso yaho
07.015.11c | bhágaś ca dātu vā́riyam

07.015.12a | tvám agne vīrávad yáśo
07.015.12b | deváś ca savitā́ bhágaḥ
07.015.12c | dítiś ca dāti vā́riyam

07.015.13a | ágne rákṣā ṇo áṁhasaḥ
07.015.13b | práti ṣma deva rī́ṣataḥ
07.015.13c | tápiṣṭhair ajáro daha

07.015.14a | ádhā mahī́ na ā́yasī
07.015.14b | ánādhr̥ṣṭo nŕ̥pītaye
07.015.14c | púur bhavā śatábhujiḥ

07.015.15a | tuváṁ naḥ pāhi áṁhaso
07.015.15b | dóṣāvastar aghāyatáḥ
07.015.15c | dívā náktam adābhiya

07.016.01a | enā́ vo agníṁ námasā
07.016.01b | ūrjó nápātam ā́ huve
07.016.01c | priyáṁ cétiṣṭham aratíṁ suadhvaráṁ
07.016.01d | víśvasya dūtám amŕ̥tam

07.016.02a | sá yojate aruṣā́ viśvábhojasā
07.016.02b | sá dudravat súāhutaḥ
07.016.02c | subráhmā yajñáḥ suśámī vásūnaaṁ
07.016.02d | deváṁ rā́dho jánānaam

07.016.03a | úd asya śocír asthaad
07.016.03b | ājúhvānasya mīḷhúṣaḥ
07.016.03c | úd dhūmā́so aruṣā́so divispŕ̥śaḥ
07.016.03d | sám agním indhate náraḥ

07.016.04a | táṁ tuvā dūtáṁ kr̥ṇmahe yaśástamaṁ
07.016.04b | devā́m̐ ā́ vītáye vaha
07.016.04c | víśvā sūno sahaso martabhójanā
07.016.04d | rā́sva tád yát tuvémahe

07.016.05a | tuvám agne gr̥hápatis
07.016.05b | tuváṁ hótā no adhvaré
07.016.05c | tuvám pótā viśvavāra prácetā
07.016.05d | yákṣi véṣi ca vā́riyam

07.016.06a | kr̥dhí rátnaṁ yájamānāya sukrato
07.016.06b | tuváṁ hí ratnadhā́ ási
07.016.06c | ā́ na r̥té śiśīhi víśvam r̥tvíjaṁ
07.016.06d | suśáṁso yáś ca dákṣate

07.016.07a | tuvé agne suāhuta
07.016.07b | priyā́saḥ santu sūráyaḥ
07.016.07c | yantā́ro yé maghávāno jánānaam
07.016.07d | ūrvā́n dáyanta gónaam

07.016.08a | yéṣām íḷā ghr̥táhastā duroṇá ā́m̐
07.016.08b | ápi prātā́ niṣī́dati
07.016.08c | tā́ṁs trāyasva sahasiya druhó nidó
07.016.08d | yáchā naḥ śárma dīrghaśrút

07.016.09a | sá mandráyā ca jihváyā
07.016.09b | váhnir āsā́ vidúṣṭaraḥ
07.016.09c | ágne rayím maghávadbhyo na ā́ vaha
07.016.09d | havyádātiṁ ca sūdaya

07.016.10a | yé rā́dhāṁsi dádati áśviyā maghā́
07.016.10b | kā́mena śrávaso maháḥ
07.016.10c | tā́m̐ áṁhasaḥ pipr̥hi partŕ̥bhiṣ ṭuváṁ
07.016.10d | śatám pūrbhír yaviṣṭhiya

07.016.11a | devó vo draviṇodáaḥ
07.016.11b | pūrṇā́ṁ vivaṣṭi āsícam
07.016.11c | úd vā siñcádhvam úpa vā pr̥ṇadhvam
07.016.11d | ā́d íd vo devá ohate

07.016.12a | táṁ hótāram adhvarásya prácetasaṁ
07.016.12b | váhniṁ devā́ akr̥ṇvata
07.016.12c | dádhāti rátnaṁ vidhaté suvī́riyam
07.016.12d | agnír jánāya dāśúṣe

07.017.01a | ágne bháva suṣamídhā sámiddha
07.017.01b | utá barhír urviyā́ ví str̥ṇītām

07.017.02a | utá dvā́ra uśatī́r ví śrayantām
07.017.02b | utá devā́m̐ uśatá ā́ vahehá

07.017.03a | ágne vīhí havíṣā yákṣi devā́n
07.017.03b | suadhvarā́ kr̥ṇuhi jātavedaḥ

07.017.04a | suadhvarā́ karati jātávedā
07.017.04b | yákṣad devā́m̐ amŕ̥tān pipráyac ca

07.017.05a | váṁsva víśvā vā́riyāṇi pracetaḥ
07.017.05b | satyā́ bhavantu āśíṣo no adyá

07.017.06a | tuvā́m u té dadhire havyavā́haṁ
07.017.06b | devā́so agna ūrjá ā́ nápātam

07.017.07a | té te devā́ya dā́śataḥ siyāma
07.017.07b | mahó no rátnā ví dadha iyānáḥ

07.018.01a | tuvé ha yát pitáraś cin na indra
07.018.01b | víśvā vāmā́ jaritā́ro ásanvan
07.018.01c | tuvé gā́vaḥ sudúghās tvé hí áśvās
07.018.01d | tuváṁ vásu devayaté vániṣṭhaḥ

07.018.02a | rā́jeva hí jánibhiḥ kṣéṣi evá
07.018.02b | áva dyúbhir abhí vidúṣ kavíḥ sán
07.018.02c | piśā́ gíro maghavan góbhir áśvais
07.018.02d | tuvāyatáḥ śiśīhi rāyé asmā́n

07.018.03a | imā́ u tvā paspr̥dhānā́so átra
07.018.03b | mandrā́ gíro devayántīr úpa sthuḥ
07.018.03c | arvā́cī te pathíyā rāyá etu
07.018.03d | siyā́ma te sumatā́v indra śárman

07.018.04a | dhenúṁ ná tvā sūyávase dúdukṣann
07.018.04b | úpa bráhmāṇi sasr̥je vásiṣṭhaḥ
07.018.04c | tuvā́m ín me gópatiṁ víśva āha
07.018.04d | ā́ na índraḥ sumatíṁ gantu ácha

07.018.05a | árṇāṁsi cit paprathānā́ sudā́sa
07.018.05b | índro gādhā́ni akr̥ṇot supārā́
07.018.05c | śárdhantaṁ śimyúm ucáthasya návyaḥ
07.018.05d | śā́paṁ síndhūnām akr̥ṇod áśastīḥ

07.018.06a | puroḷā́ ít turváśo yákṣur āsīd
07.018.06b | rāyé mátsyāso níśitā ápīva
07.018.06c | śruṣṭíṁ cakrur bhŕ̥gavo druhyávaś ca
07.018.06d | sákhā sákhāyam atarad víṣūcoḥ

07.018.07a | ā́ pakthā́so bhalānáso bhananta
07.018.07b | ā́lināso viṣāṇínaḥ śivā́saḥ
07.018.07c | ā́ yó 'nayat sadhamā́ ā́riyasya
07.018.07d | gavyā́ tŕ̥tsubhyo ajagan yudhā́ nr̥ŕ̥n

07.018.08a | durādhíyo áditiṁ sreváyanto
07.018.08b | acetáso ví jagr̥bhre páruṣṇīm
07.018.08c | mahnā́vivyak pr̥thivī́m pátyamānaḥ
07.018.08d | paśúṣ kavír aśayac cā́yamānaḥ

07.018.09a | īyúr árthaṁ ná niarthám páruṣṇīm
07.018.09b | āśúś canéd abhipitváṁ jagāma
07.018.09c | sudā́sa índraḥ sutúkām̐ amítrān
07.018.09d | árandhayan mā́nuṣe vádhrivācaḥ

07.018.10a | īyúr gā́vo ná yávasād ágopā
07.018.10b | yathākr̥tám abhí mitráṁ citā́saḥ
07.018.10c | pŕ̥śnigāvaḥ pŕ̥śninipreṣitāsaḥ
07.018.10d | śruṣṭíṁ cakrur niyúto rántayaś ca

07.018.11a | ékaṁ ca yó viṁśatíṁ ca śravasyā́
07.018.11b | vaikarṇáyor jánān rā́jā ní ástaḥ
07.018.11c | dasmó ná sádman ní śiśāti barhíḥ
07.018.11d | śū́raḥ sárgam akr̥ṇod índra eṣām

07.018.12a | ádha śrutáṁ kaváṣaṁ vr̥ddhám apsú
07.018.12b | ánu druhyúṁ ní vr̥ṇag vájrabāhuḥ
07.018.12c | vr̥ṇānā́ átra sakhiyā́ya sakhyáṁ
07.018.12d | tuvāyánto yé ámadann ánu tvā

07.018.13a | ví sadyó víśvā dr̥ṁhitā́ni eṣām
07.018.13b | índraḥ púraḥ sáhasā saptá dardaḥ
07.018.13c | ví ā́navasya tŕ̥tsave gáyam bhāg
07.018.13d | jéṣma pūrúṁ vidáthe mr̥dhrávācam

07.018.14a | ní gavyávo ánavo druhyávaś ca
07.018.14b | ṣaṣṭíḥ śatā́ suṣupuḥ ṣáṭ sahásrā
07.018.14c | ṣaṣṭír vīrā́so ádhi ṣáḍ duvoyú
07.018.14d | víśvéd índrasya vīríyā kr̥tā́ni

07.018.15a | índreṇaité tŕ̥tsavo véviṣāṇā
07.018.15b | ā́po ná sr̥ṣṭā́ adhavanta nī́cīḥ
07.018.15c | durmitrā́saḥ prakalavín mímānā
07.018.15d | jahúr víśvāni bhójanā sudā́se

07.018.16a | ardháṁ vīrásya śr̥tapā́m anindrám
07.018.16b | párā śárdhantaṁ nunude abhí kṣā́m
07.018.16c | índro manyúm manyumíyo mimāya
07.018.16d | bhejé pathó vartaním pátyamānaḥ

07.018.17a | ādhréṇa cit tád u ékaṁ cakāra
07.018.17b | siṁhíyaṁ cit pétuvenā jaghāna
07.018.17c | áva sraktī́r veśíyāvr̥ścad índraḥ
07.018.17d | prā́yachad víśvā bhójanā sudā́se

07.018.18a | śáśvanto hí śátravo rāradhúṣ ṭe
07.018.18b | bhedásya cic chárdhato vinda rándhim
07.018.18c | mártām̐ éna stuvató yáḥ kr̥ṇóti
07.018.18d | tigmáṁ tásmin ní jahi vájram indra

07.018.19a | ā́vad índraṁ yamúnā tŕ̥tsavaś ca
07.018.19b | prā́tra bhedáṁ sarvátātā muṣāyat
07.018.19c | ajā́saś ca śígravo yákṣavaś ca
07.018.19d | balíṁ śīrṣā́ṇi jabhrur áśviyāni

07.018.20a | ná ta indra sumatáyo ná rā́yaḥ
07.018.20b | saṁcákṣe pū́rvā uṣáso ná nū́tnāḥ
07.018.20c | dévakaṁ cin mānyamānáṁ jaghantha
07.018.20d | áva tmánā br̥hatáḥ śámbaram bhet

07.018.21a | prá yé gr̥hā́d ámamadus tuvāyā́
07.018.21b | parāśaráḥ śatáyātur vásiṣṭhaḥ
07.018.21c | ná te bhojásya sakhiyám mr̥ṣanta
07.018.21d | ádhā sūríbhyaḥ sudínā ví uchān

07.018.22a | duvé náptur devávataḥ śaté gór
07.018.22b | duvā́ ráthā vadhū́mantā sudā́saḥ
07.018.22c | árhann agne paijavanásya dā́naṁ
07.018.22d | hóteva sádma pári emi rébhan

07.018.23a | catvā́ro mā paijavanásya dā́nāḥ
07.018.23b | smáddiṣṭayaḥ kr̥śaníno nireké
07.018.23c | r̥jrā́so mā pr̥thiviṣṭhā́ḥ sudā́sas
07.018.23d | tokáṁ tokā́ya śrávase vahanti

07.018.24a | yásya śrávo ródasī antár urvī́
07.018.24b | śīrṣṇé-śīrṣṇe vibabhā́jā vibhaktā́
07.018.24c | saptéd índraṁ ná sraváto gr̥ṇanti
07.018.24d | ní yudhyāmadhím aśiśād abhī́ke

07.018.25a | imáṁ naro marutaḥ saścatā́nu
07.018.25b | dívodāsaṁ ná pitáraṁ sudā́saḥ
07.018.25c | aviṣṭánā paijavanásya kétaṁ
07.018.25d | dūṇā́śaṁ kṣatrám ajáraṁ duvoyú

07.019.01a | yás tigmáśr̥ṅgo vr̥ṣabhó ná bhīmá
07.019.01b | ékaḥ kr̥ṣṭī́ś cyāváyati prá víśvāḥ
07.019.01c | yáḥ śáśvato ádāśuṣo gáyasya
07.019.01d | prayantā́si súṣvitarāya védaḥ

07.019.02a | tuváṁ ha tiyád indra kútsam āvaḥ
07.019.02b | śúśrūṣamāṇas tanúvā samaryé
07.019.02c | dā́saṁ yác chúṣṇaṁ kúyavaṁ ní asmā
07.019.02d | árandhaya ārjuneyā́ya śíkṣan

07.019.03a | tuváṁ dhr̥ṣṇo dhr̥ṣatā́ vītáhavyam
07.019.03b | prā́vo víśvābhir ūtíbhiḥ sudā́sam
07.019.03c | prá paúrukutsiṁ trasádasyum āvaḥ
07.019.03d | kṣétrasātā vr̥trahátyeṣu pūrúm

07.019.04a | tuváṁ nŕ̥bhir nr̥maṇo devávītau
07.019.04b | bhū́rīṇi vr̥trā́ hariaśva haṁsi
07.019.04c | tuváṁ ní dásyuṁ cúmuriṁ dhúniṁ ca
07.019.04d | ásvāpayo dabhī́taye suhántu

07.019.05a | táva cyautnā́ni vajrahasta tā́ni
07.019.05b | náva yát púro navatíṁ ca sadyáḥ
07.019.05c | nivéśane śatatamā́viveṣīr
07.019.05d | áhañ ca vr̥tráṁ námucim utā́han

07.019.06a | sánā tā́ ta indara+ bhójanāni
07.019.06b | rātáhavyāya dāśúṣe sudā́se
07.019.06c | vŕ̥ṣṇe te hárī vŕ̥ṣaṇā yunajmi
07.019.06d | vyántu bráhmāṇi puruśāka vā́jam

07.019.07a | mā́ te asyā́ṁ sahasāvan páriṣṭāv
07.019.07b | aghā́ya bhūma harivaḥ parādaí
07.019.07c | trā́yasva no avr̥kébhir várūthais
07.019.07d | táva priyā́saḥ sūríṣu siyāma

07.019.08a | priyā́sa ít te maghavann abhíṣṭau
07.019.08b | náro madema śaraṇé sákhāyaḥ
07.019.08c | ní turváśaṁ ní yā́duvaṁ śiśīhi
07.019.08d | atithigvā́ya śáṁsiyaṁ kariṣyán

07.019.09a | sadyáś cin nú té maghavann abhíṣṭau
07.019.09b | náraḥ śaṁsanti ukthaśā́sa ukthā́
07.019.09c | yé te hávebhir ví paṇī́m̐r ádāśann
07.019.09d | asmā́n vr̥ṇīṣva yújiyāya tásmai

07.019.10a | eté stómā narā́ṁ nr̥tama túbhyam
07.019.10b | asmadríañco dádato maghā́ni
07.019.10c | téṣām indra vr̥trahátye śivó bhūḥ
07.019.10d | sákhā ca śū́ro avitā́ ca nr̥r̥ṇā́m+

07.019.11a | nū́ indra śūra stávamāna ūtī́
07.019.11b | bráhmajūtas tanúvā vāvr̥dhasva
07.019.11c | úpa no vā́jān mimīhi úpa stī́n
07.019.11d | yūyám pāta suastíbhiḥ sádā naḥ

07.020.01a | ugró jajñe vīríyāya svadhā́vāñ
07.020.01b | cákrir ápo náriyo yát kariṣyán
07.020.01c | jágmir yúvā nr̥ṣádanam ávobhis
07.020.01d | trātā́ na índra énaso maháś cit

07.020.02a | hántā vr̥trám índaraḥ+ śū́śuvānaḥ
07.020.02b | prā́vīn nú vīró jaritā́ram ūtī́
07.020.02c | kártā sudā́se áha vā́ ulokáṁ&
07.020.02d | dā́tā vásu múhur ā́ dāśúṣe bhūt

07.020.03a | yudhmó anarvā́ khajakŕ̥t samádvā
07.020.03b | śū́raḥ satrāṣā́ḍ janúṣem áṣāḷhaḥ
07.020.03c | ví āsa índraḥ pŕ̥tanāḥ suójā
07.020.03d | ádhā víśvaṁ śatrūyántaṁ jaghāna

07.020.04a | ubhé cid indra ródasī mahitvā́
07.020.04b | ā́ paprātha táviṣībhis tuviṣmaḥ
07.020.04c | ní vájram índro hárivān mímikṣan
07.020.04d | sám ándhasā mádeṣu vā́ uvoca

07.020.05a | vŕ̥ṣā jajāna vŕ̥ṣaṇaṁ ráṇāya
07.020.05b | tám u cin nā́rī náriyaṁ sasūva
07.020.05c | prá yáḥ senānī́r ádha nŕ̥bhyo ásti
07.020.05d | ináḥ sátvā gavéṣaṇaḥ sá dhr̥ṣṇúḥ

07.020.06a | nū́ cit sá bhreṣate jáno ná reṣan
07.020.06b | máno yó asya ghorám āvívāsāt
07.020.06c | yajñaír yá índre dádhate dúvāṁsi
07.020.06d | kṣáyat sá rāyá r̥tapā́ r̥tejā́ḥ

07.020.07a | yád indra pū́rvo áparāya śíkṣann
07.020.07b | áyaj jyā́yān kánīyaso dayiṣṇám+
07.020.07c | amŕ̥ta ít pári āsīta dūrám
07.020.07d | ā́ citra cítriyam bharā rayíṁ naḥ

07.020.08a | yás ta indra priyó jáno dádāśad
07.020.08b | ásan nireké adrivaḥ sákhā te
07.020.08c | vayáṁ te asyā́ṁ sumataú cániṣṭhāḥ
07.020.08d | syā́ma várūthe ághnato nŕ̥pītau

07.020.09a | eṣá stómo acikradad vŕ̥ṣā ta
07.020.09b | utá stāmúr maghavann akrapiṣṭa
07.020.09c | rāyás kā́mo jaritā́raṁ ta ā́gan
07.020.09d | tvám aṅgá śakra vásva ā́ śako naḥ

07.020.10a | sá na indra tváyatāyā iṣé dhās
07.020.10b | tmánā ca yé maghávāno junánti
07.020.10c | vásvī ṣú te jaritré astu śaktír
07.020.10d | yūyám pāta suastíbhiḥ sádā naḥ

07.021.01a | ásāvi deváṁ gór̥jīkam ándho
07.021.01b | ní asminn índro janúṣem uvoca
07.021.01c | bódhāmasi tvā hariaśva yajñaír
07.021.01d | bódhā na stómam ándhaso mádeṣu

07.021.02a | prá yanti yajñáṁ vipáyanti barhíḥ
07.021.02b | somamā́do vidáthe dudhrávācaḥ
07.021.02c | ní u bhriyante yaśáso gr̥bhā́d ā́
07.021.02d | dūrá~upabdo vŕ̥ṣaṇo nr̥ṣā́caḥ

07.021.03a | tuvám indra srávitavā́ apás kaḥ
07.021.03b | páriṣṭhitā áhinā śūra pūrvī́ḥ
07.021.03c | tuvád vāvakre rathíyo ná dhénā
07.021.03d | réjante víśvā kr̥trímāṇi bhīṣā́

07.021.04a | bhīmó viveṣa ā́yudhebhir eṣām
07.021.04b | ápāṁsi víśvā náriyāṇi vidvā́n
07.021.04c | índraḥ púro járhr̥ṣāṇo ví dūdhod
07.021.04d | ví vájrahasto mahinā́ jaghāna

07.021.05a | ná yātáva indara+ jūjuvur no
07.021.05b | ná vándanā śaviṣṭha vediyā́bhiḥ
07.021.05c | sá śardhad aryó víṣuṇasya jantór
07.021.05d | mā́ śiśnádevā ápi gur r̥táṁ naḥ

07.021.06a | abhí krátvā indara+ bhūr ádha jmán
07.021.06b | ná te vivyaṅ mahimā́naṁ rájāṁsi
07.021.06c | svénā hí vr̥tráṁ śávasā jaghántha
07.021.06d | ná śátrur ántaṁ vividad yudhā́ te

07.021.07a | devā́ś cit te asuríyāya pū́rve
07.021.07b | ánu kṣatrā́ya mamire sáhāṁsi
07.021.07c | índro maghā́ni dayate viṣáhya
07.021.07d | índraṁ vā́jasya johuvanta sātaú

07.021.08a | kīríś cid dhí tvā́m ávase juhā́va
07.021.08b | ī́śānam indra saúbhagasya bhū́reḥ
07.021.08c | ávo babhūtha śatamūte asmé
07.021.08d | abhikṣattús tuvā́vato varūtā́

07.021.09a | sákhāyas ta indra viśváha syāma
07.021.09b | namovr̥dhā́so mahinā́ tarutra
07.021.09c | vanvántu smā te ávasā samīké
07.021.09d | abhī́tim aryó vanúṣāṁ śávāṁsi

07.021.10a | sá na indra tváyatāyā iṣé dhās
07.021.10b | tmánā ca yé maghávāno junánti
07.021.10c | vásvī ṣú te jaritré astu śaktír
07.021.10d | yūyám pāta suastíbhiḥ sádā naḥ

07.022.01a | píbā sómam indara+ mándatu tvā
07.022.01b | yáṁ te suṣā́va hariaśva ádriḥ
07.022.01c | sotúr bāhúbhyāṁ súyato ná árvā

07.022.02a | yás te mádo yújiyaś cā́rur ásti
07.022.02b | yéna vr̥trā́ṇi hariaśva háṁsi
07.022.02c | sá tvā́m indra prabhūvaso mamattu

07.022.03a | bódhā sú me maghavan vā́cam émā́ṁ
07.022.03b | yā́ṁ te vásiṣṭho árcati práśastim
07.022.03c | imā́ bráhma sadhamā́de juṣasva

07.022.04a | śrudhī́ hávaṁ vipipānásya ádrer
07.022.04b | bódhā víprasya árcato manīṣā́m
07.022.04c | kr̥ṣvā́ dúvāṁsi ántamā sácemā́

07.022.05a | ná te gíro ápi mr̥ṣye turásya
07.022.05b | ná suṣṭutím asuríyasya vidvā́n
07.022.05c | sádā te nā́ma svayaśo vivakmi

07.022.06a | bhū́ri hí te sávanā mā́nuṣeṣu
07.022.06b | bhū́ri manīṣī́ havate tuvā́m ít
07.022.06c | mā́ aré asmán maghavañ jiyók kaḥ

07.022.07a | túbhyéd imā́ sávanā śūra víśvā
07.022.07b | túbhyam bráhmāṇi várdhanā kr̥ṇomi
07.022.07c | tuváṁ nŕ̥bhir háviyo viśvádhāsi

07.022.08a | nū́ cin nú te mányamānasya dasma
07.022.08b | úd aśnuvanti mahimā́nam ugra
07.022.08c | ná vīríyam indara+ te ná rā́dhaḥ

07.022.09a | yé ca pū́rva ŕ̥ṣayo yé ca nū́tnā
07.022.09b | índra bráhmāṇi janáyanta víprāḥ
07.022.09c | asmé te santu sakhiyā́ śivā́ni
07.022.09d | yūyám pāta suastíbhiḥ sádā naḥ

07.023.01a | úd u bráhmāṇi airata śravasyā́
07.023.01b | índraṁ samaryé mahayā vasiṣṭha
07.023.01c | ā́ yó víśvāni śávasā tatā́na
07.023.01d | upaśrotā́ ma ī́vato vácāṁsi

07.023.02a | áyāmi ghóṣa indra devájāmir
07.023.02b | irajyánta yác churúdho vívāci
07.023.02c | nahí svám ā́yuś cikité jáneṣu
07.023.02d | tā́nī́d áṁhāṁsi áti parṣi asmā́n

07.023.03a | yujé ráthaṁ gavéṣaṇaṁ háribhyām
07.023.03b | úpa bráhmāṇi jujuṣāṇám asthuḥ
07.023.03c | ví bādhiṣṭa syá ródasī mahitvā́
07.023.03d | índro vr̥trā́ṇi apratī́ jaghanvā́n

07.023.04a | ā́paś cit pipyu staríyo ná gā́vo
07.023.04b | nákṣann r̥táṁ jaritā́ras ta indra
07.023.04c | yāhí vāyúr ná niyúto no áchā
07.023.04d | tuváṁ hí dhībhír dáyase ví vā́jān

07.023.05a | té tvā mádā indara+ mādayantu
07.023.05b | śuṣmíṇaṁ tuvirā́dhasaṁ jaritré
07.023.05c | éko devatrā́ dáyase hí mártān
07.023.05d | asmíñ chūra sávane mādayasva

07.023.06a | evéd índraṁ vŕ̥ṣaṇaṁ vájrabāhuṁ
07.023.06b | vásiṣṭhāso abhí arcanti arkaíḥ
07.023.06c | sá na stutó vīrávad dhātu gómad
07.023.06d | yūyám pāta suastíbhiḥ sádā naḥ

07.024.01a | yóniṣ ṭa indra sádane akāri
07.024.01b | tám ā́ nŕ̥bhiḥ puruhūta prá yāhi
07.024.01c | áso yáthā no avitā́ vr̥dhé ca
07.024.01d | dádo vásūni mamádaś ca sómaiḥ

07.024.02a | gr̥bhītáṁ te mána indra dvibárhāḥ
07.024.02b | sutáḥ sómaḥ páriṣiktā mádhūni
07.024.02c | vísr̥ṣṭadhenā bharate suvr̥ktír
07.024.02d | iyám índraṁ jóhuvatī manīṣā́

07.024.03a | ā́ no divá ā́ pr̥thivyā́ r̥jīṣinn
07.024.03b | idám barhíḥ somapéyāya yāhi
07.024.03c | váhantu tvā hárayo madríañcam
07.024.03d | āṅgūṣám áchā tavásam mádāya

07.024.04a | ā́ no víśvābhir ūtíbhiḥ sajóṣā
07.024.04b | bráhma juṣāṇó hariaśva yāhi
07.024.04c | várīvr̥jat sthávirebhiḥ suśipra
07.024.04d | asmé dádhad vŕ̥ṣaṇaṁ śúṣmam indra

07.024.05a | eṣá stómo mahá ugrā́ya vā́he
07.024.05b | dhurī́vā́tyo ná vājáyann adhāyi
07.024.05c | índra tvāyám arká īṭṭe vásūnāṁ
07.024.05d | divī́va dyā́m ádhi naḥ śrómataṁ dhāḥ

07.024.06a | evā́ na indra vā́riyasya pūrdhi
07.024.06b | prá te mahī́ṁ sumatíṁ vevidāma
07.024.06c | íṣam pinva maghávadbhyaḥ suvī́rāṁ
07.024.06d | yūyám pāta suastíbhiḥ sádā naḥ

07.025.01a | ā́ te mahá indara+ ūtī́ ugra
07.025.01b | sámanyavo yát samáranta sénāḥ
07.025.01c | pátāti didyún náriyasya bāhvór
07.025.01d | mā́ te máno viṣvadríag ví cārīt

07.025.02a | ní durgá indra śnathihi amítrān
07.025.02b | abhí yé no mártiāso@ amánti
07.025.02c | āré táṁ śáṁsaṁ kr̥ṇuhi ninitsór
07.025.02d | ā́ no bhara sambháraṇaṁ vásūnām

07.025.03a | śatáṁ te śiprin ūtáyaḥ sudā́se
07.025.03b | sahásraṁ śáṁsā utá rātír astu
07.025.03c | jahí vádhar vanúṣo mártiyasya
07.025.03d | asmé dyumnám ádhi rátnaṁ ca dhehi

07.025.04a | tuvā́vato hí indra krátve ásmi
07.025.04b | tuvā́vato avitúḥ śūra rātaú
07.025.04c | víśvéd áhāni taviṣīva ugram̐
07.025.04d | ókaḥ kr̥ṇuṣva harivo ná mardhīḥ

07.025.05a | kútsā eté háriaśvāya śūṣám
07.025.05b | índre sáho devájūtam iyānā́ḥ
07.025.05c | satrā́ kr̥dhi suhánā śūra vr̥trā́
07.025.05d | vayáṁ tárutrāḥ sanuyāma vā́jam

07.025.06a | evā́ na indra vā́riyasya pūrdhi
07.025.06b | prá te mahī́ṁ sumatíṁ vevidāma
07.025.06c | íṣam pinva maghávadbhyaḥ suvī́rāṁ
07.025.06d | yūyám pāta suastíbhiḥ sádā naḥ

07.026.01a | ná sóma índram ásuto mamāda
07.026.01b | nā́brahmāṇo maghávānaṁ sutā́saḥ
07.026.01c | tásmā uktháṁ janaye yáj jújoṣan
07.026.01d | nr̥ván návīyaḥ śr̥ṇávad yáthā naḥ

07.026.02a | ukthá-ukthe sóma índram mamāda
07.026.02b | nīthé-nīthe maghávānaṁ sutā́saḥ
07.026.02c | yád īṁ sabā́dhaḥ pitáraṁ ná putrā́ḥ
07.026.02d | samānádakṣā ávase hávante

07.026.03a | cakā́ra tā́ kr̥ṇávan nūnám anyā́
07.026.03b | yā́ni bruvánti vedhásaḥ sutéṣu
07.026.03c | jánīr iva pátir ékaḥ samānó
07.026.03d | ní māmr̥je púra índraḥ sú sárvāḥ

07.026.04a | evā́ tám āhur utá śr̥ṇva índra
07.026.04b | éko vibhaktā́ taráṇir maghā́nām
07.026.04c | mithastúra ūtáyo yásya pūrvī́r
07.026.04d | asmé bhadrā́ṇi saścata priyā́ṇi

07.026.05a | evā́ vásiṣṭha índram ūtáye nr̥ŕ̥n
07.026.05b | kr̥ṣṭīnā́ṁ vr̥ṣabháṁ suté gr̥ṇāti
07.026.05c | sahasríṇa úpa no māhi vā́jān
07.026.05d | yūyám pāta suastíbhiḥ sádā naḥ

07.027.01a | índraṁ náro nemádhitā havante
07.027.01b | yát pā́riyā yunájate dhíyas tā́ḥ
07.027.01c | śū́ro nŕ̥ṣātā śávasaś cakāná
07.027.01d | ā́ gómati vrajé bhajā tuváṁ naḥ

07.027.02a | yá indra śúṣmo maghavan te ásti
07.027.02b | śíkṣā sákhibhyaḥ puruhūta nŕ̥bhyaḥ
07.027.02c | tuváṁ hí dr̥r̥ḷhā́+ maghavan vícetā
07.027.02d | ápā vr̥dhi párivr̥taṁ ná rā́dhaḥ

07.027.03a | índro rā́jā jágataś carṣaṇīnā́m
07.027.03b | ádhi kṣámi víṣurūpaṁ yád ásti
07.027.03c | táto dadāti dāśúṣe vásūni
07.027.03d | códad rā́dha úpastutaś cid arvā́k

07.027.04a | nū́ cin na índro maghávā sáhūtī
07.027.04b | dānó vā́jaṁ ní yamate na ūtī́
07.027.04c | ánūnā yásya dákṣiṇā pīpā́ya
07.027.04d | vāmáṁ nŕ̥bhyo abhívītā sákhibhyaḥ

07.027.05a | nū́ indra rāyé várivas kr̥dhī na
07.027.05b | ā́ te máno vavr̥tyāma maghā́ya
07.027.05c | gómad áśvāvad ráthavad viyánto
07.027.05d | yūyám pāta suastíbhiḥ sádā naḥ

07.028.01a | bráhmā ṇa indra úpa yāhi vidvā́n
07.028.01b | arvā́ñcas te hárayaḥ santu yuktā́ḥ
07.028.01c | víśve cid dhí tvā vihávanta mártā
07.028.01d | asmā́kam íc chr̥ṇuhi viśvaminva

07.028.02a | hávaṁ ta indra mahimā́ ví ānaḍ
07.028.02b | bráhma yát pā́si śavasinn ŕ̥ṣīṇām
07.028.02c | ā́ yád vájraṁ dadhiṣé hásta ugra
07.028.02d | ghoráḥ sán krátvā janiṣṭhā áṣāḷhaḥ

07.028.03a | táva práṇītī indra jóhuvānān
07.028.03b | sáṁ yán nŕ̥r̥n ná ródasī ninétha
07.028.03c | mahé kṣatrā́ya śávase hí jajñe
07.028.03d | átūtujiṁ cit tū́tujir aśiśnat

07.028.04a | ebhír na indra áhabhir daśasya
07.028.04b | durmitrā́so hí kṣitáyaḥ pávante
07.028.04c | práti yác cáṣṭe ánr̥tam anenā́
07.028.04d | áva dvitā́ váruṇo māyī́ naḥ sāt

07.028.05a | vocéméd índram maghávānam enam
07.028.05b | mahó rāyó rā́dhaso yád dádan naḥ
07.028.05c | yó árcato bráhmakr̥tim áviṣṭho
07.028.05d | yūyám pāta suastíbhiḥ sádā naḥ

07.029.01a | ayáṁ sóma indara+ túbhya@ sunva
07.029.01b | ā́ tú prá yāhi harivas tádokāḥ
07.029.01c | píbā tú asyá súṣutasya cā́ror
07.029.01d | dádo maghā́ni maghavann iyānáḥ

07.029.02a | bráhman vīra bráhmakr̥tiṁ juṣāṇó
07.029.02b | arvācīnó háribhir yāhi tū́yam
07.029.02c | asmínn ū ṣú sávane mādayasva
07.029.02d | úpa bráhmāṇi śr̥ṇava imā́ naḥ

07.029.03a | kā́ te asti áraṁkr̥tiḥ suuktaíḥ
07.029.03b | kadā́ nūnáṁ te maghavan dāśema
07.029.03c | víśvā matī́r ā́ tatane tuvāyā́
07.029.03d | ádhā ma indra śr̥ṇavo hávemā́

07.029.04a | utó ghā té puruṣíyā íd āsan
07.029.04b | yéṣām pū́rveṣām áśr̥ṇor ŕ̥ṣīṇām
07.029.04c | ádhāháṁ tvā maghavañ johavīmi
07.029.04d | tváṁ na indrāsi prámatiḥ pitéva

07.029.05a | vocéméd índram maghávānam enam
07.029.05b | mahó rāyó rā́dhaso yád dádan naḥ
07.029.05c | yó árcato bráhmakr̥tim áviṣṭho
07.029.05d | yūyám pāta suastíbhiḥ sádā naḥ

07.030.01a | ā́ no deva śávasā yāhi śuṣmin
07.030.01b | bhávā vr̥dhá indara+ rāyó asyá
07.030.01c | mahé nr̥mṇā́ya nr̥pate suvajra
07.030.01d | máhi kṣatrā́ya paúṁsiyāya śūra

07.030.02a | hávanta u tvā háviyaṁ vívāci
07.030.02b | tanū́ṣu śū́rāḥ sū́riyasya sātaú
07.030.02c | tuváṁ víśveṣu séniyo jáneṣu
07.030.02d | tuváṁ vr̥trā́ṇi randhayā suhántu

07.030.03a | áhā yád indra sudínā viuchā́n
07.030.03b | dádho yát ketúm upamáṁ samátsu
07.030.03c | ní agníḥ sīdad ásuro ná hótā
07.030.03d | huvānó átra subhágāya devā́n

07.030.04a | vayáṁ té ta indara+ yé ca deva
07.030.04b | stávanta śūra dádato maghā́ni
07.030.04c | yáchā sūríbhya upamáṁ várūthaṁ
07.030.04d | suābhúvo jaraṇā́m aśnavanta

07.030.05a | vocéméd índram maghávānam enam
07.030.05b | mahó rāyó rā́dhaso yád dádan naḥ
07.030.05c | yó árcato bráhmakr̥tim áviṣṭho
07.030.05d | yūyám pāta suastíbhiḥ sádā naḥ

07.031.01a | prá va índrāya mā́danaṁ
07.031.01b | háriaśvāya gāyata
07.031.01c | sákhāyaḥ somapā́vane

07.031.02a | śáṁséd uktháṁ sudā́nava
07.031.02b | utá dyukṣáṁ yáthā náraḥ
07.031.02c | cakr̥mā́ satyárādhase

07.031.03a | tuváṁ na indra vājayús
07.031.03b | tuváṁ gavyúḥ śatakrato
07.031.03c | tuváṁ hiraṇyayúr vaso

07.031.04a | vayám indra tuvāyávo
07.031.04b | abhí prá ṇonumo vr̥ṣan
07.031.04c | viddhī́ tú asyá no vaso

07.031.05a | mā́ no nidé ca váktave
07.031.05b | aryó randhīr árāvaṇe
07.031.05c | tuvé ápi krátur máma

07.031.06a | tuváṁ vármāsi sapráthaḥ
07.031.06b | puroyodháś ca vr̥trahan
07.031.06c | tváyā práti bruve yujā́

07.031.07a | mahā́m̐ utā́si yásya te
07.031.07b | ánu svadhā́varī sáhaḥ
07.031.07c | mamnā́te indra ródasī

07.031.08a | táṁ tvā marútvatī pári
07.031.08b | bhúvad vā́ṇī sayā́varī
07.031.08c | nákṣamāṇā sahá dyúbhiḥ

07.031.09a | ūrdhvā́sas tvā́nu índavo
07.031.09b | bhúvan dasmám úpa dyávi
07.031.09c | sáṁ te namanta kr̥ṣṭáyaḥ

07.031.10a | prá vo mahé mahivŕ̥dhe bharadhvam
07.031.10b | prácetase prá sumatíṁ kr̥ṇudhvam
07.031.10c | víśaḥ pūrvī́ḥ prá carā carṣaṇiprā́ḥ

07.031.11a | uruvyácase mahíne suvr̥ktím
07.031.11b | índrāya bráhma janayanta víprāḥ
07.031.11c | tásya vratā́ni ná minanti dhī́rāḥ

07.031.12a | índraṁ vā́ṇīr ánuttamanyum evá
07.031.12b | satrā́ rā́jānaṁ dadhire sáhadhyai
07.031.12c | háriaśvāya barhayā sám āpī́n

07.032.01a | mó ṣú tvā vāghátaś caná
07.032.01b | āré asmán ní rīraman
07.032.01c | ārā́ttāc cit sadhamā́daṁ na ā́ gahi
07.032.01d | ihá vā sánn úpa śrudhi

07.032.02a | imé hí te brahmakŕ̥taḥ suté sácā
07.032.02b | mádhau ná mákṣa ā́sate
07.032.02c | índre kā́maṁ jaritā́ro vasūyávo
07.032.02d | ráthe ná pā́dam ā́ dadhuḥ

07.032.03a | rāyáskāmo vájrahastaṁ sudákṣiṇam
07.032.03b | putró ná pitáraṁ huve

07.032.04a | imá índrāya sunvire
07.032.04b | sómāso dádhiāśiraḥ
07.032.04c | tā́m̐ ā́ mádāya vajrahasta pītáye
07.032.04d | háribhyāṁ yāhi óka ā́

07.032.05a | śrávac chrútkarṇa īyate vásūnaaṁ
07.032.05b | nū́ cin no mardhiṣad gíraḥ
07.032.05c | sadyáś cid yáḥ sahásrāṇi śatā́ dádan
07.032.05d | nákir dítsantam ā́ minat

07.032.06a | sá vīró ápratiṣkuta
07.032.06b | índreṇa śūśuve nŕ̥bhiḥ
07.032.06c | yás te gabhīrā́ sávanāni vr̥trahan
07.032.06d | sunóti ā́ ca dhā́vati

07.032.07a | bhávā várūtham maghavan maghónaaṁ
07.032.07b | yát samájāsi śárdhataḥ
07.032.07c | ví tvā́hatasya védanam bhajemahi
07.032.07d | ā́ dūṇā́śo bharā gáyam

07.032.08a | sunótā somapā́vane
07.032.08b | sómam índrāya vajríṇe
07.032.08c | pácatā paktī́r ávase kr̥ṇudhvám ít
07.032.08d | pr̥ṇánn ít pr̥ṇaté máyaḥ

07.032.09a | mā́ sredhata somino dákṣatā mahé
07.032.09b | kr̥ṇudhváṁ rāyá ātúje
07.032.09c | taráṇir íj jayati kṣéti púṣyati
07.032.09d | ná devā́saḥ kavatnáve

07.032.10a | nákiḥ sudáaso rátham
07.032.10b | pári āsa ná rīramat
07.032.10c | índro yásya avitā́ yásya marúto
07.032.10d | gámat sá gómati vrajé

07.032.11a | gámad vā́jaṁ vājáyann indra mártiyo
07.032.11b | yásya tvám avitā́ bhúvaḥ
07.032.11c | asmā́kam bodhi avitā́ ráthānaam
07.032.11d | asmā́kaṁ śūra nr̥r̥ṇáam+

07.032.12a | úd ín nú asya ricyate
07.032.12b | áṁśo dhánaṁ ná jigyúṣaḥ
07.032.12c | yá índro hárivān ná dabhanti táṁ rípo
07.032.12d | dákṣaṁ dadhāti somíni

07.032.13a | mántram ákharvaṁ súdhitaṁ supéśasaṁ
07.032.13b | dádhāta yajñíyeṣu ā́
07.032.13c | pūrvī́ś caná prásitayas taranti táṁ
07.032.13d | yá índre kármaṇā bhúvat

07.032.14a | kás tám indra tuvā́vasum
07.032.14b | ā́ mártiyo dadharṣati
07.032.14c | śraddhā́ ít te maghavan pā́riye diví
07.032.14d | vājī́ vā́jaṁ siṣāsati

07.032.15a | maghónaḥ sma vr̥trahátyeṣu codaya
07.032.15b | yé dádati priyā́ vásu
07.032.15c | táva práṇītī hariaśva sūríbhir
07.032.15d | víśvā tarema duritā́

07.032.16a | távéd indrāvamáṁ vásu
07.032.16b | tuvám puṣyasi madhyamám
07.032.16c | satrā́ víśvasya paramásya rājasi
07.032.16d | nákiṣ ṭvā góṣu vr̥ṇvate

07.032.17a | tuváṁ víśvasya dhanadā́ asi śrutó
07.032.17b | yá īm bhávanti ājáyaḥ
07.032.17c | távāyáṁ víśvaḥ puruhūta pā́rthivo
07.032.17d | avasyúr nā́ma bhikṣate

07.032.18a | yád indra yā́vatas tuvám
07.032.18b | etā́vad ahám ī́śīya
07.032.18c | stotā́ram íd didhiṣeya radāvaso
07.032.18d | ná pāpatvā́ya rāsīya

07.032.19a | śíkṣeyam ín mahayaté divé-dive
07.032.19b | rāyá ā́ kuhacidvíde
07.032.19c | nahí tvád anyán maghavan na ā́piyaṁ
07.032.19d | vásyo ásti pitā́ caná

07.032.20a | taráṇir ít siṣāsati
07.032.20b | vā́jam púraṁdhiyā yujā́
07.032.20c | ā́ va índram puruhūtáṁ name girā́
07.032.20d | nemíṁ táṣṭeva sudrúvam

07.032.21a | ná duṣṭutī́ mártiyo vindate vásu
07.032.21b | ná srédhantaṁ rayír naśat
07.032.21c | suśáktir ín maghavan túbhyam mā́vate
07.032.21d | deṣṇáṁ yát pā́riye diví

07.032.22a | abhí tvā śūra nonumo
07.032.22b | ádugdhā iva dhenávaḥ
07.032.22c | ī́śānam asyá jágataḥ suvardŕ̥śam
07.032.22d | ī́śānam indra tasthúṣaḥ

07.032.23a | ná tvā́vām̐ anyó diviyó ná pā́rthivo
07.032.23b | ná jātó ná janiṣyate
07.032.23c | aśvāyánto maghavann indra vājíno
07.032.23d | gavyántas tvā havāmahe

07.032.24a | abhī́ ṣatás tád ā́ bhara
07.032.24b | índra jyā́yaḥ kánīyasaḥ
07.032.24c | purūvásur hí maghavan sanā́d ási
07.032.24d | bháre-bhare ca háviyaḥ

07.032.25a | párā ṇudasva maghavann amítrān
07.032.25b | suvédā no vásū kr̥dhi
07.032.25c | asmā́kam bodhi avitā́ mahādhané
07.032.25d | bhávā vr̥dháḥ sákhīnaam

07.032.26a | índra krátuṁ na ā́ bhara
07.032.26b | pitā́ putrébhiyo yáthā
07.032.26c | śíkṣā ṇo asmín puruhūta yā́mani
07.032.26d | jīvā́ jyótir aśīmahi

07.032.27a | mā́ no ájñātā vr̥jánā durādhíyo
07.032.27b | mā́śivāso áva kramuḥ
07.032.27c | tváyā vayám pravátaḥ śáśvatīr apó
07.032.27d | áti śūra tarāmasi

07.033.01a | śvityáñco mā dakṣiṇatáskapardā
07.033.01b | dhiyaṁjinvā́so abhí hí pramandúḥ
07.033.01c | uttíṣṭhan voce pári barhíṣo nr̥ŕ̥n
07.033.01d | ná me dūrā́d ávitave vásiṣṭhāḥ

07.033.02a | dūrā́d índram anayann ā́ suténa
07.033.02b | tiró vaiśantám áti pā́ntam ugrám
07.033.02c | pā́śadyumnasya vāyatásya sómāt
07.033.02d | sutā́d índro avr̥ṇītā vásiṣṭhān

07.033.03a | evén nú kaṁ síndhum ebhis tatāra
07.033.03b | evén nú kam bhedám ebhir jaghāna
07.033.03c | evén nú kaṁ dāśarājñé sudā́sam
07.033.03d | prā́vad índro bráhmaṇā vo vasiṣṭhāḥ

07.033.04a | júṣṭī naro bráhmaṇā vaḥ pitr̥r̥ṇā́m
07.033.04b | ákṣam avyayaṁ ná kílā riṣātha
07.033.04c | yác chákvarīṣu br̥hatā́ ráveṇa
07.033.04d | índre śúṣmam ádadhātā vasiṣṭhāḥ

07.033.05a | úd dyā́m ivét tr̥ṣṇájo nāthitā́so
07.033.05b | ádīdhayur dāśarājñé vr̥tā́saḥ
07.033.05c | vásiṣṭhasya stuvatá índro aśrod
07.033.05d | urúṁ tŕ̥tsubhyo akr̥ṇod ulokám&

07.033.06a | daṇḍā́ ivéd goájanāsa āsan
07.033.06b | párichinnā bharatā́ arbhakā́saḥ
07.033.06c | ábhavac ca puraetā́ vásiṣṭha
07.033.06d | ā́d ít tŕ̥tsūnāṁ víśo aprathanta

07.033.07a | tráyaḥ kr̥ṇvanti bhúvaneṣu rétas
07.033.07b | tisráḥ prajā́ ā́riyā jyótiragrāḥ
07.033.07c | tráyo gharmā́sa uṣásaṁ sacante
07.033.07d | sárvām̐ ít tā́m̐ ánu vidur vásiṣṭhāḥ

07.033.08a | sū́ryasyeva vakṣátho jyótir eṣāṁ
07.033.08b | samudrásyeva mahimā́ gabhīráḥ
07.033.08c | vā́tasyeva prajavó nā́niyéna
07.033.08d | stómo vasiṣṭhā ánuetave vaḥ

07.033.09a | tá ín niṇyáṁ hŕ̥dayasya praketaíḥ
07.033.09b | sahásravalśam abhí sáṁ caranti
07.033.09c | yaména tatám paridhíṁ váyanto
07.033.09d | apsarása úpa sedur vásiṣṭhāḥ

07.033.10a | vidyúto jyótiḥ pári saṁjíhānam
07.033.10b | mitrā́váruṇā yád ápaśyatāṁ tvā
07.033.10c | tát te jánma utá ékaṁ vasiṣṭha
07.033.10d | agástyo yát tvā viśá ājabhā́ra

07.033.11a | utā́si maitrāvaruṇó vasiṣṭha
07.033.11b | urváśyā brahman mánasó 'dhi jātáḥ
07.033.11c | drapsáṁ skannám bráhmaṇā daíviyena
07.033.11d | víśve devā́ḥ púṣkare tvādadanta

07.033.12a | sá praketá ubháyasya pravidvā́n
07.033.12b | sahásradāna utá vā sádānaḥ
07.033.12c | yaména tatám paridhíṁ vayiṣyánn
07.033.12d | apsarásaḥ pári jajñe vásiṣṭhaḥ

07.033.13a | satré ha jātā́v iṣitā́ námobhiḥ
07.033.13b | kumbhé rétaḥ siṣicatuḥ samānám
07.033.13c | táto ha mā́na úd iyāya mádhyāt
07.033.13d | táto jātám ŕ̥ṣim āhur vásiṣṭham

07.033.14a | ukthabhŕ̥taṁ sāmabhŕ̥tam bibharti
07.033.14b | grā́vāṇam bíbhrat prá vadāti ágre
07.033.14c | úpainam ādhvaṁ sumanasyámānā
07.033.14d | ā́ vo gachāti pratr̥do vásiṣṭhaḥ

07.034.01a | prá śukra étu devī́ manīṣā́
07.034.01b | asmát sútaṣṭo rátho ná vājī́

07.034.02a | vidúḥ pr̥thivyā́ divó janítraṁ
07.034.02b | śr̥ṇvánti ā́po ádha kṣárantīḥ

07.034.03a | ā́paś cid asmai pínvanta pr̥thvī́r
07.034.03b | vr̥tréṣu śū́rā máṁsanta ugrā́ḥ

07.034.04a | ā́ dhūrṣú asmai dádhāta áśvān
07.034.04b | índro ná vajrī́ híraṇyabāhuḥ

07.034.05a | abhí prá sthāta áheva yajñáṁ
07.034.05b | yā́teva pátman tmánā hinota

07.034.06a | tmánā samátsu hinóta yajñáṁ
07.034.06b | dádhāta ketúṁ jánāya vīrám

07.034.07a | úd asya śúṣmād bhānúr ná ārta
07.034.07b | bíbharti bhārám pr̥thivī́ ná bhū́ma

07.034.08a | hváyāmi devā́m̐ áyātur agne
07.034.08b | sā́dhann r̥téna dhíyaṁ dadhāmi

07.034.09a | abhí vo devī́ṁ dhíyaṁ dadhidhvam
07.034.09b | prá vo devatrā́ vā́caṁ kr̥ṇudhvam

07.034.10a | ā́ caṣṭa āsām pā́tho nadī́nāṁ
07.034.10b | váruṇa ugráḥ sahásracakṣāḥ

07.034.11a | rā́jā rāṣṭrā́nām péśo nadī́nām
07.034.11b | ánuttam asmai kṣatráṁ viśvā́yu

07.034.12a | áviṣṭo asmā́n víśvāsu vikṣú
07.034.12b | ádyuṁ kr̥ṇota śáṁsaṁ ninitsóḥ

07.034.13a | ví etu didyúd dviṣā́m áśevā
07.034.13b | yuyóta víṣvag rápas tanū́nām

07.034.14a | ávīn no agnír havyā́n námobhiḥ
07.034.14b | práyiṣṭho+ asmā adhāyi stómaḥ

07.034.15a | sajū́r devébhir apā́ṁ nápātaṁ
07.034.15b | sákhāyaṁ kr̥dhvaṁ śivó no astu

07.034.16a | abjáam ukthaír áhiṁ gr̥ṇīṣe
07.034.16b | budhné nadī́nāṁ rájassu ṣī́dan

07.034.17a | mā́ no áhir budhníyo riṣé dhān
07.034.17b | mā́ yajñó asya sridhad r̥tāyóḥ

07.034.18a | utá na eṣú nŕ̥ṣu śrávo dhuḥ
07.034.18b | prá rāyé yantu śárdhanto aryáḥ

07.034.19a | tápanti śátruṁ súvar ṇá bhū́mā
07.034.19b | mahā́senāso ámebhir eṣām

07.034.20a | ā́ yán naḥ pátnīr gámanti áchā
07.034.20b | tváṣṭā supāṇír dádhātu vīrā́n

07.034.21a | práti na stómaṁ tváṣṭā juṣeta
07.034.21b | siyā́d asmé arámatir vasūyúḥ

07.034.22a | tā́ no rāsan rātiṣā́co vásūni
07.034.22b | ā́ ródasī varuṇānī́ śr̥ṇotu
07.034.22c | várūtrībhiḥ suśaraṇó no astu
07.034.22d | tváṣṭā sudátro ví dadhātu rā́yaḥ

07.034.23a | tán no rā́yaḥ párvatās tán na ā́pas
07.034.23b | tád rātiṣā́ca óṣadhīr utá dyaúḥ
07.034.23c | vánaspátibhiḥ pr̥thivī́ sajóṣā
07.034.23d | ubhé ródasī pári pāsato naḥ

07.034.24a | ánu tád urvī́ ródasī jihātām
07.034.24b | ánu dyukṣó váruṇa índrasakhā
07.034.24c | ánu víśve marúto yé sahā́so
07.034.24d | rāyáḥ siyāma dharúṇaṁ dhiyádhyai

07.034.25a | tán na índro váruṇo mitró agnír
07.034.25b | ā́pa óṣadhīr vaníno juṣanta
07.034.25c | śárman siyāma marútām upásthe
07.034.25d | yūyám pāta suastíbhiḥ sádā naḥ

07.035.01a | śáṁ na indrāgnī́ bhavatām ávobhiḥ
07.035.01b | śáṁ na índrāváruṇā rātáhavyā
07.035.01c | śám índrāsómā suvitā́ya śáṁ yóḥ
07.035.01d | śáṁ na índrāpūṣáṇā vā́jasātau

07.035.02a | śáṁ no bhágaḥ śám u naḥ śáṁso astu
07.035.02b | śáṁ naḥ púraṁdhiḥ śám u santu rā́yaḥ
07.035.02c | śáṁ naḥ satyásya suyámasya śáṁsaḥ
07.035.02d | śáṁ no aryamā́ purujātó astu

07.035.03a | śáṁ no dhātā́ śám u dhartā́ no astu
07.035.03b | śáṁ na urūcī́ bhavatu svadhā́bhiḥ
07.035.03c | śáṁ ródasī br̥hatī́ śáṁ no ádriḥ
07.035.03d | śáṁ no devā́nāṁ suhávāni santu

07.035.04a | śáṁ no agnír jyótiranīko astu
07.035.04b | śáṁ no mitrā́váruṇāv aśvínā śám
07.035.04c | śáṁ naḥ sukŕ̥tāṁ sukr̥tā́ni santu
07.035.04d | śáṁ na iṣiró abhí vātu vā́taḥ

07.035.05a | śáṁ no dyā́vāpr̥thivī́ pūrváhūtau
07.035.05b | śám antárikṣaṁ dr̥śáye no astu
07.035.05c | śáṁ na óṣadhīr vaníno bhavantu
07.035.05d | śáṁ no rájasas pátir astu jiṣṇúḥ

07.035.06a | śáṁ na índro vásubhir devó astu
07.035.06b | śám ādityébhir váruṇaḥ suśáṁsaḥ
07.035.06c | śáṁ no rudró rudarébhir+ jálāṣaḥ
07.035.06d | śáṁ nas tváṣṭā gnā́bhir ihá śr̥ṇotu

07.035.07a | śáṁ naḥ sómo bhavatu bráhma śáṁ naḥ
07.035.07b | śáṁ no grā́vāṇaḥ śám u santu yajñā́ḥ
07.035.07c | śáṁ naḥ svárūṇām mitáyo bhavantu
07.035.07d | śáṁ naḥ prasúvaḥ śám u astu védiḥ

07.035.08a | śáṁ naḥ sū́rya urucákṣā úd etu
07.035.08b | śáṁ naś cátasraḥ pradíśo bhavantu
07.035.08c | śáṁ naḥ párvatā dhruváyo bhavantu
07.035.08d | śáṁ naḥ síndhavaḥ śám u santu ā́paḥ

07.035.09a | śáṁ no áditir bhavatu vratébhiḥ
07.035.09b | śáṁ no bhavantu marútaḥ suarkā́ḥ
07.035.09c | śáṁ no víṣṇuḥ śám u pūṣā́ no astu
07.035.09d | śáṁ no bhavítraṁ śám u astu vāyúḥ

07.035.10a | śáṁ no deváḥ savitā́ trā́yamāṇaḥ
07.035.10b | śáṁ no bhavantu uṣáso vibhātī́ḥ
07.035.10c | śáṁ naḥ parjányo bhavatu prajā́bhyaḥ
07.035.10d | śáṁ naḥ kṣétrasya pátir astu śambhúḥ

07.035.11a | śáṁ no devā́ viśvádevā bhavantu
07.035.11b | śáṁ sárasvatī sahá dhībhír astu
07.035.11c | śám abhiṣā́caḥ śám u rātiṣā́caḥ
07.035.11d | śáṁ no divyā́ḥ pā́rthivāḥ śáṁ no ápyāḥ

07.035.12a | śáṁ naḥ satyásya pátayo bhavantu
07.035.12b | śáṁ no árvantaḥ śám u santu gā́vaḥ
07.035.12c | śáṁ na r̥bhávaḥ sukŕ̥taḥ suhástāḥ
07.035.12d | śáṁ no bhavantu pitáro háveṣu

07.035.13a | śáṁ no ajá ékapād devó astu
07.035.13b | śáṁ no áhir budhníyaḥ śáṁ samudráḥ
07.035.13c | śáṁ no apáaṁ nápāt perúr astu
07.035.13d | śáṁ naḥ pŕ̥śnir bhavatu devágopā

07.035.14a | ādityā́ rudrā́ vásavo juṣanta
07.035.14b | idám bráhma kriyámāṇaṁ návīyaḥ
07.035.14c | śr̥ṇvántu no diviyā́ḥ pā́rthivāso
07.035.14d | góojātā utá yé yajñíyāsaḥ

07.035.15a | yé devā́nāṁ yajñíyā yajñíyānām
07.035.15b | mánor yájatrā amŕ̥tā r̥tajñā́ḥ
07.035.15c | té no rāsantām urugāyám adyá
07.035.15d | yūyám pāta suastíbhiḥ sádā naḥ

07.036.01a | prá bráhma etu sádanād r̥tásya
07.036.01b | ví raśmíbhiḥ sasr̥je sū́riyo gā́ḥ
07.036.01c | ví sā́nunā pr̥thivī́ sasra urvī́
07.036.01d | pr̥thú prátīkam ádhi édhe agníḥ

07.036.02a | imā́ṁ vām mitrāvaruṇā suvr̥ktím
07.036.02b | íṣaṁ ná kr̥ṇve asurā návīyaḥ
07.036.02c | inó vām anyáḥ padavī́r ádabdho
07.036.02d | jánaṁ ca mitró yatati bruvāṇáḥ

07.036.03a | ā́ vā́tasya dhrájato ranta ityā́
07.036.03b | ápīpayanta dhenávo ná sū́dāḥ
07.036.03c | mahó diváḥ sádane jā́yamāno
07.036.03d | ácikradad vr̥ṣabháḥ sásmin ū́dhan

07.036.04a | girā́ yá etā́ yunájad dhárī ta
07.036.04b | índra priyā́ suráthā śūra dhāyū́
07.036.04c | prá yó manyúṁ rírikṣato minā́ti
07.036.04d | ā́ sukrátum aryamáṇaṁ vavr̥tyām

07.036.05a | yájante asya sakhiyáṁ váyaś ca
07.036.05b | namasvínaḥ suvá r̥tásya dhā́man
07.036.05c | ví pŕ̥kṣo bābadhe nŕ̥bhi stávāna
07.036.05d | idáṁ námo rudarā́ya+ práyiṣṭham+

07.036.06a | ā́ yát sākáṁ yaśáso vāvaśānā́ḥ
07.036.06b | sárasvatī saptáthī síndhumātā
07.036.06c | yā́ḥ suṣváyanta sudúghāḥ sudhārā́
07.036.06d | abhí svéna páyasā pī́piyānāḥ

07.036.07a | utá tyé no marúto mandasānā́
07.036.07b | dhíyaṁ tokáṁ ca vājíno avantu
07.036.07c | mā́ naḥ pári khyad ákṣarā cáranti
07.036.07d | ávīvr̥dhan yújiyaṁ té rayíṁ naḥ

07.036.08a | prá vo mahī́m arámatiṁ kr̥ṇudhvam
07.036.08b | prá pūṣáṇaṁ vidathíyaṁ ná vīrám
07.036.08c | bhágaṁ dhiyó avitā́raṁ no asyā́ḥ
07.036.08d | sātaú vā́jaṁ rātiṣā́cam púraṁdhim

07.036.09a | áchāyáṁ vo marutaḥ ślóka etu
07.036.09b | áchā víṣṇuṁ niṣiktapā́m ávobhiḥ
07.036.09c | utá prajā́yai gr̥ṇaté váyo dhur
07.036.09d | yūyám pāta suastíbhiḥ sádā naḥ

07.037.01a | ā́ vo vā́hiṣṭho vahatu stavádhyai
07.037.01b | rátho vājā r̥bhukṣaṇo ámr̥ktaḥ
07.037.01c | abhí tripr̥ṣṭhaíḥ sávaneṣu sómair
07.037.01d | máde suśiprā mahábhiḥ pr̥ṇadhvam

07.037.02a | yūyáṁ ha rátnam maghávatsu dhattha
07.037.02b | suvardŕ̥śa r̥bhukṣaṇo ámr̥ktam
07.037.02c | sáṁ yajñéṣu svadhāvantaḥ pibadhvaṁ
07.037.02d | ví no rā́dhāṁsi matíbhir dayadhvam

07.037.03a | uvócitha hí maghavan dayiṣṇám+
07.037.03b | mahó árbhasya vásuno vibhāgé
07.037.03c | ubhā́ te pūrṇā́ vásunā gábhastī
07.037.03d | ná sūnŕ̥tā ní yamate vasavyā\

07.037.04a | tuvám indra suáyaśā r̥bhukṣā́
07.037.04b | vā́jo ná sādhúr ástam eṣi ŕ̥kvā
07.037.04c | vayáṁ nú te dāśuvā́ṁsaḥ siyāma
07.037.04d | bráhma kr̥ṇvánto harivo vásiṣṭhāḥ

07.037.05a | sánitāsi praváto dāśúṣe cid
07.037.05b | yā́bhir víveṣo hariaśva dhībhíḥ
07.037.05c | vavanmā́ nú te yújiyābhir ūtī́
07.037.05d | kadā́ na indra rāyá ā́ daśasyeḥ

07.037.06a | vāsáyasīva vedhásas tuváṁ naḥ
07.037.06b | kadā́ na indra vácaso bubodhaḥ
07.037.06c | ástaṁ tātyā́ dhiyā́ rayíṁ suvī́ram
07.037.06d | pr̥kṣó no árvā ní uhīta vājī́

07.037.07a | abhí yáṁ devī́ nírr̥tiś cid ī́śe
07.037.07b | nákṣanta índraṁ śarádaḥ supŕ̥kṣaḥ
07.037.07c | úpa tribandhúr jarádaṣṭim eti
07.037.07d | ásvaveśaṁ yáṁ kr̥ṇávanta mártāḥ

07.037.08a | ā́ no rā́dhāṁsi savita stavádhyā
07.037.08b | ā́ rā́yo yantu párvatasya rātaú
07.037.08c | sádā no diviyáḥ pāyúḥ siṣaktu
07.037.08d | yūyám pāta suastíbhiḥ sádā naḥ

07.038.01a | úd u ṣyá deváḥ savitā́ yayāma
07.038.01b | hiraṇyáyīm amátiṁ yā́m áśiśret
07.038.01c | nūnám bhágo háviyo mā́nuṣebhir
07.038.01d | ví yó rátnā purūvásur dádhāti

07.038.02a | úd u tiṣṭha savitaḥ śrudhí asyá
07.038.02b | híraṇyapāṇe prábhr̥tāv r̥tásya
07.038.02c | ví urvī́m pr̥thvī́m amátiṁ sr̥jāná
07.038.02d | ā́ nŕ̥bhyo martabhójanaṁ suvānáḥ

07.038.03a | ápi ṣṭutáḥ savitā́ devó astu
07.038.03b | yám ā́ cid víśve vásavo gr̥ṇánti
07.038.03c | sá na stómān namasíyaś cáno dhād
07.038.03d | víśvebhiḥ pātu pāyúbhir ní sūrī́n

07.038.04a | abhí yáṁ devī́ áditir gr̥ṇā́ti
07.038.04b | saváṁ devásya savitúr juṣāṇā́
07.038.04c | abhí samrā́jo váruṇo gr̥ṇanti
07.038.04d | abhí mitrā́so aryamā́ sajóṣāḥ

07.038.05a | abhí yé mithó vanúṣaḥ sápante
07.038.05b | rātíṁ divó rātiṣā́caḥ pr̥thivyā́ḥ
07.038.05c | áhir budhníya utá naḥ śr̥ṇotu
07.038.05d | várūtrī ékadhenubhir ní pātu

07.038.06a | ánu tán no jáaspátir maṁsīṣṭa
07.038.06b | rátnaṁ devásya savitúr iyānáḥ
07.038.06c | bhágam ugró ávase jóhavīti
07.038.06d | bhágam ánugro ádha yāti rátnam

07.038.07a | śáṁ no bhavantu vājíno háveṣu
07.038.07b | devátātā mitádravaḥ suarkā́ḥ
07.038.07c | jambháyanto áhiṁ vŕ̥kaṁ rákṣāṁsi
07.038.07d | sánemi asmád yuyavann ámīvāḥ

07.038.08a | vā́je-vāje avata vājino no
07.038.08b | dháneṣu viprā amr̥tā r̥tajñāḥ
07.038.08c | asyá mádhvaḥ pibata mādáyadhvaṁ
07.038.08d | tr̥ptā́ yāta pathíbhir devayā́naiḥ

07.039.01a | ūrdhvó agníḥ sumatíṁ vásvo aśret
07.039.01b | pratīcī́ jūrṇír devátātim eti
07.039.01c | bhejā́te ádrī rathíyeva pánthām
07.039.01d | r̥táṁ hótā na iṣitó yajāti

07.039.02a | prá vāvr̥je suprayā́ barhír eṣām
07.039.02b | ā́ viśpátīva bī́riṭa iyāte
07.039.02c | viśā́m aktór uṣásaḥ pūrváhūtau
07.039.02d | vāyúḥ pūṣā́ suastáye niyútvān

07.039.03a | jmayā́ átra vásavo ranta devā́
07.039.03b | urā́v antárikṣe marjayanta śubhrā́ḥ
07.039.03c | arvā́k pathá urujrayaḥ kr̥ṇudhvaṁ
07.039.03d | śrótā dūtásya jagmúṣo no asyá

07.039.04a | té hí yajñéṣu yajñíyāsa ū́māḥ
07.039.04b | sadhásthaṁ víśve abhí sánti devā́ḥ
07.039.04c | tā́m̐ adhvará uśató yakṣi agne
07.039.04d | śruṣṭī́ bhágaṁ nā́satiyā púraṁdhim

07.039.05a | ā́ agne gíro divá ā́ pr̥thivyā́
07.039.05b | mitráṁ vaha váruṇam índram agním
07.039.05c | ā́ryamáṇam áditiṁ víṣṇum eṣāṁ
07.039.05d | sárasvatī marúto mādayantām

07.039.06a | raré havyám matíbhir yajñíyānāṁ
07.039.06b | nákṣat kā́mam mártiyānām ásinvan
07.039.06c | dhā́tā rayím avidasyáṁ sadāsā́ṁ
07.039.06d | sakṣīmáhi yújiyebhir nú devaíḥ

07.039.07a | nū́ ródasī abhíṣṭute vásiṣṭhair
07.039.07b | r̥tā́vāno váruṇo mitró agníḥ
07.039.07c | yáchantu candrā́ upamáṁ no arkáṁ
07.039.07d | yūyám pāta suastíbhiḥ sádā naḥ

07.040.01a | óo śruṣṭír vidathíyā sám etu
07.040.01b | práti stómaṁ dadhīmahi turā́ṇām
07.040.01c | yád adyá deváḥ savitā́ suvā́ti
07.040.01d | siyā́ma asya ratníno vibhāgé

07.040.02a | mitrás tán no váruṇo ródasī ca
07.040.02b | dyúbhaktam índro aryamā́ dadātu
07.040.02c | dídeṣṭu devī́ áditī réekṇo
07.040.02d | vāyúś ca yán niyuvaíte bhágaś ca

07.040.03a | séd ugró astu marutaḥ sá śuṣmī́
07.040.03b | yám mártiyam pr̥ṣadaśvā ávātha
07.040.03c | utém agníḥ sárasvatī junánti
07.040.03d | ná tásya rāyáḥ parietā́ asti

07.040.04a | ayáṁ hí netā́ váruṇa r̥tásya
07.040.04b | mitró rā́jāno aryamā́ ápo dhúḥ
07.040.04c | suhávā devī́ áditir anarvā́
07.040.04d | té no áṁho áti parṣann áriṣṭān

07.040.05a | asyá devásya mīḷhúṣo vayā́
07.040.05b | víṣṇor eṣásya prabhr̥thé havírbhiḥ
07.040.05c | vidé hí rudró rudríyam mahitváṁ
07.040.05d | yāsiṣṭáṁ vartír aśvināv írāvat

07.040.06a | mā́ átra pūṣan āghr̥ṇa irasyo
07.040.06b | várūtrī yád rātiṣā́caś ca rā́san
07.040.06c | mayobhúvo no árvanto ní pāntu
07.040.06d | vr̥ṣṭím párijmā váato dadātu

07.040.07a | nū́ ródasī abhíṣṭute vásiṣṭhair
07.040.07b | r̥tā́vāno váruṇo mitró agníḥ
07.040.07c | yáchantu candrā́ upamáṁ no arkáṁ
07.040.07d | yūyám pāta suastíbhiḥ sádā naḥ

07.041.01a | prātár agním prātár índraṁ havāmahe
07.041.01b | prātár mitrā́váruṇā prātár aśvínā
07.041.01c | prātár bhágam pūṣáṇam bráhmaṇas pátim
07.041.01d | prātáḥ sómam utá rudráṁ huvema

07.041.02a | prātarjítam bhágam ugráṁ huvema
07.041.02b | vayám putrám áditer yó vidhartā́
07.041.02c | ādhráś cid yám mányamānas turáś cid
07.041.02d | rā́jā cid yám bhágam bhakṣī́ti ā́ha

07.041.03a | bhága práṇetar bhága sátyarādho
07.041.03b | bhágemā́ṁ dhíyam úd avā dádan naḥ
07.041.03c | bhága prá ṇo janaya góbhir áśvair
07.041.03d | bhága prá nŕ̥bhir nr̥vántaḥ siyāma

07.041.04a | utédā́nīm bhágavantaḥ siyāma
07.041.04b | utá prapitvá utá mádhye áhnām
07.041.04c | utóditā maghavan sū́riyasya
07.041.04d | vayáṁ devā́nāṁ sumataú siyāma

07.041.05a | bhága evá bhágavām̐ astu devās
07.041.05b | téna vayám bhágavantaḥ siyāma
07.041.05c | táṁ tvā bhaga sárva íj johavīti
07.041.05d | sá no bhaga puraetā́ bhavehá

07.041.06a | sám adhvarā́ya uṣáso namanta
07.041.06b | dadhikrā́veva śúcaye padā́ya
07.041.06c | arvācīnáṁ vasuvídam bhágaṁ no
07.041.06d | rátham 'vā́śvā@ vājína ā́ vahantu

07.041.07a | áśvāvatīr gómatīr na uṣā́so
07.041.07b | vīrávatīḥ sádam uchantu bhadrā́ḥ
07.041.07c | ghr̥táṁ dúhānā viśvátaḥ prápītā
07.041.07d | yūyám pāta suastíbhiḥ sádā naḥ

07.042.01a | prá brahmā́ṇo áṅgiraso nakṣanta
07.042.01b | prá krandanúr nabhaníyasya vetu
07.042.01c | prá dhenáva udaprúto navanta
07.042.01d | yujyā́tām ádrī adhvarásya péśaḥ

07.042.02a | sugás te agne sánavitto ádhvā
07.042.02b | yukṣvā́ suté haríto rohítaś ca
07.042.02c | yé vā sádmann aruṣā́ vīravā́ho
07.042.02d | huvé devā́nāṁ jánimāni sattáḥ

07.042.03a | sám u vo yajñám mahayan námobhiḥ
07.042.03b | prá hótā mandró ririca upāké
07.042.03c | yájasva sú puruaṇīka devā́n
07.042.03d | ā́ yajñíyām arámatiṁ vavr̥tyāḥ

07.042.04a | yadā́ vīrásya reváto duroṇé
07.042.04b | siyonaśī́r átithir ācíketat
07.042.04c | súprīto agníḥ súdhito dáma ā́
07.042.04d | sá viśé dāti vā́riyam íyatyai

07.042.05a | imáṁ no agne adhvaráṁ juṣasva
07.042.05b | marútsu índre yaśásaṁ kr̥dhī naḥ
07.042.05c | ā́ náktā barhíḥ sadatām uṣā́sā
07.042.05d | uśántā mitrā́váruṇā yajehá

07.042.06a | evá agníṁ sahasíyaṁ vásiṣṭho
07.042.06b | rāyáskāmo viśvápsniyasya staut
07.042.06c | íṣaṁ rayím paprathad vā́jam asmé
07.042.06d | yūyám pāta suastíbhiḥ sádā naḥ

07.043.01a | prá vo yajñéṣu devayánto arcan
07.043.01b | dyā́vā námobhiḥ pr̥thivī́ iṣádhyai
07.043.01c | yéṣām bráhmāṇi ásamāni víprā
07.043.01d | víṣvag viyánti vaníno ná śā́khāḥ

07.043.02a | prá yajñá etu hétuvo ná sáptir
07.043.02b | úd yachadhvaṁ sámanaso ghr̥tā́cīḥ
07.043.02c | str̥ṇītá barhír adhvarā́ya sādhú
07.043.02d | ūrdhvā́ śocī́ṁṣi devayū́ni asthuḥ

07.043.03a | ā́ putrā́so ná mātáraṁ víbhr̥trāḥ
07.043.03b | sā́nau devā́so barhíṣaḥ sadantu
07.043.03c | ā́ viśvā́cī vidathíyām anaktu
07.043.03d | ágne mā́ no devátātā mŕ̥dhas kaḥ

07.043.04a | té sīṣapanta jóṣam ā́ yájatrā
07.043.04b | r̥tásya dhā́rāḥ sudúghā dúhānāḥ
07.043.04c | jyéṣṭhaṁ vo adyá máha ā́ vásūnām
07.043.04d | ā́ gantana sámanaso yáti ṣṭhá

07.043.05a | evā́ no agne vikṣú ā́ daśasya
07.043.05b | tuváyā vayáṁ sahasāvan ā́skrāḥ
07.043.05c | rāyā́ yujā́ sadhamā́do áriṣṭā
07.043.05d | yūyám pāta suastíbhiḥ sádā naḥ

07.044.01a | dadhikrā́ṁ vaḥ prathamám aśvínoṣásam
07.044.01b | agníṁ sámiddham bhágam ūtáye huve
07.044.01c | índraṁ víṣṇum pūṣáṇam bráhmaṇas pátim
07.044.01d | ādityā́n dyā́vāpr̥thivī́ apáḥ súvaḥ

07.044.02a | dadhikrā́m u námasā bodháyanta
07.044.02b | udī́rāṇā yajñám upaprayántaḥ
07.044.02c | íḷāṁ devī́m barhíṣi sādáyanto
07.044.02d | aśvínā víprā suhávā huvema

07.044.03a | dadhikrā́vāṇam bubudhānó agním
07.044.03b | úpa bruva uṣásaṁ sū́riyaṁ gā́m
07.044.03c | bradhnám mām̐ścatór váruṇasya babhrúṁ
07.044.03d | té víśvāsmád duritā́ yāvayantu

07.044.04a | dadhikrā́vā prathamó vājī́ árvā
07.044.04b | ágre ráthānām bhavati prajānán
07.044.04c | saṁvidāná uṣásā sū́riyeṇa
07.044.04d | ādityébhir vásubhir áṅgirobhiḥ

07.044.05a | ā́ no dadhikrā́ḥ pathíyām anaktu
07.044.05b | r̥tásya pánthām ánuetavā́ u
07.044.05c | śr̥ṇótu no daíviyaṁ śárdho agníḥ
07.044.05d | śr̥ṇvántu víśve mahiṣā́ ámūrāḥ

07.045.01a | ā́ devó yātu savitā́ surátno
07.045.01b | antarikṣaprā́ váhamāno áśvaiḥ
07.045.01c | háste dádhāno náriyā purū́ṇi
07.045.01d | niveśáyañ ca prasuváñ ca bhū́ma

07.045.02a | úd asya bāhū́ śithirā́ br̥hántā
07.045.02b | hiraṇyáyā divó ántām̐ anaṣṭām
07.045.02c | nūnáṁ só asya mahimā́ paniṣṭa
07.045.02d | sū́raś cid asmā ánu dād apasyā́m

07.045.03a | sá ghā no deváḥ savitā́ sahā́vā
07.045.03b | ā́ sāviṣad vásupatir vásūni
07.045.03c | viśráyamāṇo amátim urūcī́m
07.045.03d | martabhójanam ádha rāsate naḥ

07.045.04a | imā́ gíraḥ savitā́raṁ sujihvám
07.045.04b | pūrṇágabhastim īḷate supāṇím
07.045.04c | citráṁ váyo br̥hád asmé dadhātu
07.045.04d | yūyám pāta suastíbhiḥ sádā naḥ

07.046.01a | imā́ rudrā́ya sthirádhanvane gíraḥ
07.046.01b | kṣipráiṣave devā́ya svadhā́vane
07.046.01c | áṣāḷhāya sáhamānāya vedháse
07.046.01d | tigmā́yudhāya bharatā śr̥ṇótu naḥ

07.046.02a | sá hí kṣáyeṇa kṣámiyasya jánmanaḥ
07.046.02b | sā́mrājiyena diviyásya cétati
07.046.02c | ávann ávantīr úpa no dúraś cara
07.046.02d | anamīvó rudara+ jā́su no bhava

07.046.03a | yā́ te didyúd ávasr̥ṣṭā divás pári
07.046.03b | kṣmayā́ cárati pári sā́ vr̥ṇaktu naḥ
07.046.03c | sahásraṁ te suapivāta bheṣajā́
07.046.03d | mā́ nas tokéṣu tánayeṣu rīriṣaḥ

07.046.04a | mā́ no vadhī rudara+ mā́ párā dā
07.046.04b | mā́ te bhūma prásitau hīḷitásya
07.046.04c | ā́ no bhaja barhíṣi jīvaśaṁsé
07.046.04d | yūyám pāta suastíbhiḥ sádā naḥ

07.047.01a | ā́po yáṁ vaḥ prathamáṁ devayánta
07.047.01b | indrapā́nam ūrmím ákr̥ṇvateḷáḥ
07.047.01c | táṁ vo vayáṁ śúcim ariprám adyá
07.047.01d | ghr̥taprúṣam mádhumantaṁ vanema

07.047.02a | tám ūrmím āpo mádhumattamaṁ vo
07.047.02b | apā́ṁ nápād avatu āśuhémā
07.047.02c | yásminn índro vásubhir mādáyāte
07.047.02d | tám aśyāma devayánto vo adyá

07.047.03a | śatápavitrāḥ svadháyā mádantīr
07.047.03b | devī́r devā́nām ápi yanti pā́thaḥ
07.047.03c | tā́ índrasya ná minanti vratā́ni
07.047.03d | síndhubhyo havyáṁ ghr̥távaj juhota

07.047.04a | yā́ḥ sū́riyo raśmíbhir ātatā́na
07.047.04b | yā́bhya índro áradad gātúm ūrmím
07.047.04c | té sindhavo várivo dhātanā no
07.047.04d | yūyám pāta suastíbhiḥ sádā naḥ

07.048.01a | ŕ̥bhukṣaṇo ̀ vājā mādáyadhvam
07.048.01b | asmé naro maghavānaḥ sutásya
07.048.01c | ā́ vo arvā́caḥ krátavo ná yātā́ṁ
07.048.01d | víbhvo ráthaṁ náriyaṁ vartayantu

07.048.02a | r̥bhúr r̥bhúbhir abhí vaḥ siyāma
07.048.02b | víbhvo vibhúbhiḥ śávasā śávāṁsi
07.048.02c | vā́jo asmā́m̐ avatu vā́jasātāv
07.048.02d | índreṇa yujā́ taruṣema vr̥trám

07.048.03a | té cid dhí pūrvī́r abhí sánti śāsā́
07.048.03b | víśvām̐ aryá uparátāti vanvan
07.048.03c | índro víbhvām̐ r̥bhukṣā́ vā́jo aryáḥ
07.048.03d | śátror mithatyā́ kr̥ṇavan ví nr̥mṇám

07.048.04a | nū́ devāso várivaḥ kartanā no
07.048.04b | bhūtá no víśve ávase sajóṣāḥ
07.048.04c | sám asmé íṣaṁ vásavo dadīran
07.048.04d | yūyám pāta suastíbhiḥ sádā naḥ

07.049.01a | samudrájyeṣṭhāḥ salilásya mádhyāt
07.049.01b | punānā́ yanti ániviśamānāḥ
07.049.01c | índro yā́ vajrī́ vr̥ṣabhó rarā́da
07.049.01d | tā́ ā́po devī́r ihá mā́m avantu

07.049.02a | yā́ ā́po divyā́ utá vā srávanti
07.049.02b | khanítrimā utá vā yā́ḥ svayaṁjā́ḥ
07.049.02c | samudrā́rthā yā́ḥ śúcayaḥ pavākā́s+
07.049.02d | tā́ ā́po devī́r ihá mā́m avantu

07.049.03a | yā́sāṁ rā́jā váruṇo yā́ti mádhye
07.049.03b | satyānr̥té avapáśyañ jánānām
07.049.03c | madhuścútaḥ śúcayo yā́ḥ pavākā́s+
07.049.03d | tā́ ā́po devī́r ihá mā́m avantu

07.049.04a | yā́su rā́jā váruṇo yā́su sómo
07.049.04b | víśve devā́ yā́su ū́rjam mádanti
07.049.04c | vaiśvānaró yā́su agníḥ práviṣṭas
07.049.04d | tā́ ā́po devī́r ihá mā́m avantu

07.050.01a | ā́ mā́m mitrāvaruṇā ihá rakṣataṁ
07.050.01b | kulāyáyad viśváyan mā́ na ā́ gan
07.050.01c | ajakāváṁ durdŕ̥śīkaṁ tiró dadhe
07.050.01d | mā́ mā́m pádyena rápasā vidat tsáruḥ

07.050.02a | yád vijā́man páruṣi vándanam bhúvad
07.050.02b | aṣṭhīvántau pári kulphaú ca déhat
07.050.02c | agníṣ ṭác chócann ápa bādhatām itó
07.050.02d | mā́ mā́m pádyena rápasā vidat tsáruḥ

07.050.03a | yác chalmalaú bhávati yán nadī́ṣu
07.050.03b | yád óṣadhībhyaḥ pári jā́yate viṣám
07.050.03c | víśve devā́ nír itás tát suvantu
07.050.03d | mā́ mā́m pádyena rápasā vidat tsáruḥ

07.050.04a | yā́ḥ praváto niváta udváta
07.050.04b | udanvátīr anudakā́ś ca yā́ḥ
07.050.04c | tā́ asmábhyam páyasā pínvamānāḥ
07.050.04d | śivā́ devī́r aśipadā́ bhavantu
07.050.04e | sárvā nadyo\ aśimidā́ bhavantu

07.051.01a | ādityā́nām ávasā nū́tanena
07.051.01b | sakṣīmáhi śármaṇā śáṁtamena
07.051.01c | anāgāstvé adititvé turā́sa
07.051.01d | imáṁ yajñáṁ dadhatu śróṣamāṇāḥ

07.051.02a | ādityā́so áditir mādayantām
07.051.02b | mitró aryamā́ váruṇo rájiṣṭhāḥ
07.051.02c | asmā́kaṁ santu bhúvanasya gopā́ḥ
07.051.02d | píbantu sómam ávase no adyá

07.051.03a | ādityā́ víśve marútaś ca víśve
07.051.03b | devā́ś ca víśva r̥bhávaś ca víśve
07.051.03c | índro agnír aśvínā tuṣṭuvānā́
07.051.03d | yūyám pāta suastíbhiḥ sádā naḥ

07.052.01a | ādityā́so áditayaḥ siyāma
07.052.01b | pū́r devatrā́ vasavo martiyatrā́
07.052.01c | sánema mitrāvaruṇā sánanto
07.052.01d | bhávema dyāvāpr̥thivī bhávantaḥ

07.052.02a | mitrás tán no váruṇo māmahanta
07.052.02b | śárma tokā́ya tánayāya gopā́ḥ
07.052.02c | mā́ vo bhujema anyájātam éno
07.052.02d | mā́ tát karma vasavo yác cáyadhve

07.052.03a | turaṇyávo áṅgiraso nakṣanta
07.052.03b | rátnaṁ devásya savitúr iyānā́ḥ
07.052.03c | pitā́ ca tán no mahā́n yájatro
07.052.03d | víśve devā́ḥ sámanaso juṣanta

07.053.01a | prá dyā́vā yajñaíḥ pr̥thivī́ námobhiḥ
07.053.01b | sabā́dha īḷe br̥hatī́ yájatre
07.053.01c | té cid dhí pū́rve kaváyo gr̥ṇántaḥ
07.053.01d | puró mahī́ dadhiré deváputre

07.053.02a | prá pūrvajé pitárā návyasībhir
07.053.02b | gīrbhíḥ kr̥ṇudhvaṁ sádane r̥tásya
07.053.02c | ā́ no dyāvāpr̥thivī daíviyena
07.053.02d | jánena yātam máhi vāṁ várūtham

07.053.03a | utó hí vāṁ ratnadhéyāni sánti
07.053.03b | purū́ṇi dyāvāpr̥thivī sudā́se
07.053.03c | asmé dhattaṁ yád ásad áskr̥dhoyu
07.053.03d | yūyám pāta suastíbhiḥ sádā naḥ

07.054.01a | vā́stoṣ pate práti jānīhi asmā́n
07.054.01b | suāveśó anamīvó bhavā naḥ
07.054.01c | yát tvémahe práti tán no juṣasva
07.054.01d | śáṁ no bhava dvipáde śáṁ cátuṣpade

07.054.02a | vā́stoṣ pate pratáraṇo na edhi
07.054.02b | gayasphā́no góbhir áśvebhir indo
07.054.02c | ajárāsas te sakhiyé siyāma
07.054.02d | pitéva putrā́n práti no juṣasva

07.054.03a | vā́stoṣ pate śagmáyā saṁsádā te
07.054.03b | sakṣīmáhi raṇváyā gātumátyā
07.054.03c | pāhí kṣéma utá yóge váraṁ no
07.054.03d | yūyám pāta suastíbhiḥ sádā naḥ

07.055.01a | amīvahā́ vāstoṣ pate
07.055.01b | víśvā rūpā́ṇi āviśán
07.055.01c | sákhā suśéva edhi naḥ

07.055.02a | yád arjuna sārameya
07.055.02b | datáḥ piśaṅga yáchase
07.055.02c | vī́va bhrājanta r̥ṣṭáya
07.055.02d | úpa srákveṣu bápsato
07.055.02e | ní ṣú svapa

07.055.03a | stenáṁ rāya sārameya
07.055.03b | táskaraṁ vā punaḥsara
07.055.03c | stotr̥ŕ̥n índrasya rāyasi
07.055.03d | kím asmā́n duchunāyase
07.055.03e | ní ṣú svapa

07.055.04a | tváṁ sūkarásya dardr̥hi
07.055.04b | táva dardartu sūkaráḥ
07.055.04c | stotr̥ŕ̥n índrasya rāyasi
07.055.04d | kím asmā́n duchunāyase
07.055.04e | ní ṣú svapa

07.055.05a | sástu mātā́ sástu pitā́
07.055.05b | sástu śvā́ sástu viśpátiḥ
07.055.05c | sasántu sárve jñātáyaḥ
07.055.05d | sástv ayám abhíto jánaḥ

07.055.06a | yá ā́ste yáś ca cárati
07.055.06b | yáś ca páśyati no jánaḥ
07.055.06c | téṣāṁ sáṁ hanmo akṣā́ṇi
07.055.06d | yáthedáṁ harmiyáṁ táthā

07.055.07a | sahásraśr̥ṅgo vr̥ṣabhó
07.055.07b | yáḥ samudrā́d udā́carat
07.055.07c | ténā sahasye\nā vayáṁ
07.055.07d | ní jánān svāpayāmasi

07.055.08a | proṣṭheśayā́ vahyeśayā́
07.055.08b | nā́rīr yā́s talpaśī́varīḥ
07.055.08c | stríyo yā́ḥ púṇyagandhās
07.055.08d | tā́ḥ sárvāḥ svāpayāmasi

07.056.01a | ká īṁ víaktā náraḥ sánīḷā
07.056.01b | rudrásya máryā ádha suáśvāḥ

07.056.02a | nákir hí eṣāṁ janū́ṁṣi véda
07.056.02b | té aṅgá vidre mithó janítram

07.056.03a | abhí svapū́bhir mithó vapanta
07.056.03b | vā́tasvanasaḥ śyenā́ aspr̥dhran

07.056.04a | etā́ni dhī́ro niṇyā́ ciketa
07.056.04b | pŕ̥śnir yád ū́dho mahī́ jabhā́ra

07.056.05a | sā́ víṭ suvī́rā marúdbhir astu
07.056.05b | sanā́t sáhantī púṣyantī nr̥mṇám

07.056.06a | yā́maṁ yáyiṣṭhāḥ+ śubhā́ śóbhiṣṭhāḥ
07.056.06b | śriyā́ sámmiślā ójobhir ugrā́ḥ

07.056.07a | ugráṁ va ója sthirā́ śávāṁsi
07.056.07b | ádhā marúdbhir gaṇás túviṣmān

07.056.08a | śubhró vaḥ śúṣmaḥ krúdhmī mánāṁsi
07.056.08b | dhúnir múnir 'va@ śárdhasya dhr̥ṣṇóḥ

07.056.09a | sánemi asmád yuyóta didyúm
07.056.09b | mā́ vo durmatír ihá práṇaṅ naḥ

07.056.10a | priyā́ vo nā́ma huve turā́ṇām
07.056.10b | ā́ yát tr̥pán maruto vāvaśānā́ḥ

07.056.11a | svāyudhā́sa iṣmíṇaḥ suniṣkā́
07.056.11b | utá svayáṁ tanva\ḥ śúmbhamānāḥ

07.056.12a | śúcī vo havyā́ marutaḥ śúcīnāṁ
07.056.12b | śúciṁ hinomi adhvaráṁ śúcibhyaḥ
07.056.12c | r̥téna satyám r̥tasā́pa āyañ
07.056.12d | chúcijanmānaḥ śúcayaḥ pavākā́ḥ+

07.056.13a | áṁseṣu ā́ marutaḥ khādáyo vo
07.056.13b | vákṣassu rukmā́ upaśiśriyāṇā́ḥ
07.056.13c | ví vidyúto ná vr̥ṣṭíbhī rucānā́
07.056.13d | ánu svadhā́m ā́yudhair yáchamānāḥ

07.056.14a | prá budhníyā va īrate máhāṁsi
07.056.14b | prá nā́māni prayajyavas tiradhvam
07.056.14c | sahasríyaṁ dámiyam bhāgám etáṁ
07.056.14d | gr̥hamedhī́yam maruto juṣadhvam

07.056.15a | yádi stutásya maruto adhīthá
07.056.15b | itthā́ víprasya vājíno hávīman
07.056.15c | makṣū́ rāyáḥ suvī́riyasya dāta
07.056.15d | nū́ cid yám anyá ādábhad árāvā

07.056.16a | átyāso ná yé marútaḥ suáñco
07.056.16b | yakṣadŕ̥śo ná śubháyanta máryāḥ
07.056.16c | té harmiyeṣṭhā́ḥ śíśavo ná śubhrā́
07.056.16d | vatsā́so ná prakrīḷínaḥ payodhā́ḥ

07.056.17a | daśasyánto no marúto mr̥ḷantu
07.056.17b | varivasyánto ródasī suméke
07.056.17c | āré gohā́ nr̥hā́ vadhó vo astu
07.056.17d | sumnébhir asmé vasavo namadhvam

07.056.18a | ā́ vo hótā ̀ johavīti sattáḥ
07.056.18b | satrā́cīṁ rātím maruto gr̥ṇānáḥ
07.056.18c | yá ī́vato vr̥ṣaṇo ásti gopā́ḥ
07.056.18d | só ádvayāvī havate va ukthaíḥ

07.056.19a | imé turám marúto rāmayanti
07.056.19b | imé sáhaḥ sáhasa ā́ namanti
07.056.19c | imé śáṁsaṁ vanuṣyató ní pānti
07.056.19d | gurú dvéṣo áraruṣe dadhanti

07.056.20a | imé radhráṁ cin marúto junanti
07.056.20b | bhŕ̥miṁ cid yáthā vásavo juṣánta
07.056.20c | ápa bādhadhvaṁ vr̥ṣaṇas támāṁsi
07.056.20d | dhattá víśvaṁ tánayaṁ tokám asmé

07.056.21a | mā́ vo dātrā́n maruto nír arāma
07.056.21b | mā́ paścā́d daghma rathiyo vibhāgé
07.056.21c | ā́ na spārhé bhajatanā vasavye\
07.056.21d | yád īṁ sujātáṁ vr̥ṣaṇo vo ásti

07.056.22a | sáṁ yád dhánanta manyúbhir jánāsaḥ
07.056.22b | śū́rā yahvī́ṣu óṣadhīṣu vikṣú
07.056.22c | ádha smā no maruto rudriyāsas
07.056.22d | trātā́ro bhūta pŕ̥tanāsu aryáḥ

07.056.23a | bhū́ri cakra marutaḥ pítriyāṇi
07.056.23b | ukthā́ni yā́ vaḥ śasyánte purā́ cit
07.056.23c | marúdbhir ugráḥ pŕ̥tanāsu sā́ḷhā
07.056.23d | marúdbhir ít sánitā vā́jam árvā

07.056.24a | asmé vīró marutaḥ śuṣmī́ astu
07.056.24b | jánānaaṁ yó ásuro vidhartā́
07.056.24c | apó yéna sukṣitáye tárema
07.056.24d | ádha svám óko abhí vaḥ siyāma

07.056.25a | tán na índro váruṇo mitró agnír
07.056.25b | ā́pa óṣadhīr vaníno juṣanta
07.056.25c | śárman siyāma marútām upásthe
07.056.25d | yūyám pāta suastíbhiḥ sádā naḥ

07.057.01a | mádhvo vo nā́ma mā́rutaṁ yajatrāḥ
07.057.01b | prá yajñéṣu ̀ śávasā madanti
07.057.01c | yé rejáyanti ródasī cid urvī́
07.057.01d | pínvanti útsaṁ yád áyāsur ugrā́ḥ

07.057.02a | nicetā́ro hí marúto gr̥ṇántam
07.057.02b | praṇetā́ro yájamānasya mánma
07.057.02c | asmā́kam adyá vidátheṣu barhír
07.057.02d | ā́ vītáye sadata pipriyāṇā́ḥ

07.057.03a | naítā́vad anyé marúto yáthemé
07.057.03b | bhrā́jante rukmaír ā́yudhais tanū́bhiḥ
07.057.03c | ā́ ródasī viśvapíśaḥ piśānā́ḥ
07.057.03d | samānám añjí añjate śubhé kám

07.057.04a | ŕ̥dhak sā́ vo maruto didyúd astu
07.057.04b | yád va ā́gaḥ puruṣátā kárāma
07.057.04c | mā́ vas tásyām ápi bhūmā yajatrā
07.057.04d | asmé vo astu sumatíś cániṣṭhā

07.057.05a | kr̥té cid átra marúto raṇanta
07.057.05b | anavadyā́saḥ śúcayaḥ pavākā́ḥ+
07.057.05c | prá ṇo 'vata sumatíbhir yajatrāḥ
07.057.05d | prá vā́jebhis tirata puṣyáse naḥ

07.057.06a | utá stutā́so marúto viantu
07.057.06b | víśvebhir nā́mabhir náro havī́ṁṣi
07.057.06c | dádāta no amŕ̥tasya prajā́yai
07.057.06d | jigr̥tá rāyáḥ sūnŕ̥tā maghā́ni

07.057.07a | ā́ stutā́so maruto víśva ūtī́
07.057.07b | áchā sūrī́n sarvátātā jigāta
07.057.07c | yé nas tmánā śatíno vardháyanti
07.057.07d | yūyám pāta suastíbhiḥ sádā naḥ

07.058.01a | prá sākamúkṣe arcatā gaṇā́ya
07.058.01b | yó daíviyasya dhā́manas túviṣmān
07.058.01c | utá kṣodanti ródasī mahitvā́
07.058.01d | nákṣante nā́kaṁ nírr̥ter avaṁśā́t

07.058.02a | janū́ś cid vo marutas tveṣíyeṇa
07.058.02b | bhī́māsas túvimanyavo áyāsaḥ
07.058.02c | prá yé máhobhir ójasotá sánti
07.058.02d | víśvo vo yā́man bhayate suvardŕ̥k

07.058.03a | br̥hád váyo maghávadbhyo dadhāta
07.058.03b | jújoṣann ín marútaḥ suṣṭutíṁ naḥ
07.058.03c | gató ná ádhvā ví tirāti jantúm
07.058.03d | prá ṇa spārhā́bhir ūtíbhis tireta

07.058.04a | yuṣmóto vípro marutaḥ śatasvī́
07.058.04b | yuṣmóto árvā sáhuriḥ sahasrī́
07.058.04c | yuṣmótaḥ samrā́ḷ utá hanti vr̥trám
07.058.04d | prá tád vo astu dhūtayo dayiṣṇám+

07.058.05a | tā́m̐ ā́ rudrásya mīḷhúṣo vivāse
07.058.05b | kuvín náṁsante marútaḥ púnar naḥ
07.058.05c | yát sasvártā jihīḷiré yád āvír
07.058.05d | áva tád éna īmahe turā́ṇām

07.058.06a | prá sā́ vāci ̀ suṣṭutír maghónām
07.058.06b | idáṁ suuktám marúto juṣanta
07.058.06c | ārā́c cid dvéṣo vr̥ṣaṇo yuyota
07.058.06d | yūyám pāta suastíbhiḥ sádā naḥ

07.059.01a | yáṁ trā́yadhva idám-idaṁ
07.059.01b | dévāso yáṁ ca náyatha
07.059.01c | tásmā agne váruṇa mítra áryaman
07.059.01d | márutaḥ śárma yachata

07.059.02a | yuṣmā́kaṁ devā ávasā́hani priyá
07.059.02b | ījānás tarati dvíṣaḥ
07.059.02c | prá sá kṣáyaṁ tirate ví mahī́r íṣo
07.059.02d | yó vo várāya dā́śati

07.059.03a | nahí vaś caramáṁ caná
07.059.03b | vásiṣṭhaḥ parimáṁsate
07.059.03c | asmā́kam adyá marutaḥ suté sácā
07.059.03d | víśve pibata kāmínaḥ

07.059.04a | nahí va ūtíḥ pŕ̥tanāsu márdhati
07.059.04b | yásmā árādhuvaṁ naraḥ
07.059.04c | abhí va ā́vart sumatír návīyasī
07.059.04d | tū́yaṁ yāta pipīṣavaḥ

07.059.05a | óo ṣú ghr̥ṣvirādhaso
07.059.05b | yātánā́ndhāṁsi pītáye
07.059.05c | imā́ vo havyā́ maruto raré hí kam
07.059.05d | mó ṣú anyátra gantana

07.059.06a | ā́ ca no barhíḥ sádatāvitā́ ca na
07.059.06b | spārhā́ṇi dā́tave vásu
07.059.06c | ásredhanto marutaḥ somiyé mádhau
07.059.06d | svā́hehá mādayādhuvai

07.059.07a | sasváś cid dhí tanúvaḥ śúmbhamānā
07.059.07b | ā́ haṁsā́so nī́lapr̥ṣṭhā apaptan
07.059.07c | víśvaṁ śárdho abhíto mā ní ṣeda
07.059.07d | náro ná raṇvā́ḥ sávane mádantaḥ

07.059.08a | yó no maruto abhí durhr̥ṇāyús
07.059.08b | tiráś cittā́ni vasavo jíghāṁsati
07.059.08c | druháḥ pā́śān práti sá mucīṣṭa
07.059.08d | tápiṣṭhena hánmanā hantanā tám

07.059.09a | sā́ṁtapanā idáṁ havír
07.059.09b | márutas táj jujuṣṭana
07.059.09c | yuṣmā́kotī́ riśādasaḥ

07.059.10a | gŕ̥hamedhāsa ā́ gata
07.059.10b | máruto mā́pa bhūtana
07.059.10c | yuṣmā́kotī́ sudānavaḥ

07.059.11a | ihéha vaḥ svatavasaḥ
07.059.11b | kávayaḥ sū́riyatvacaḥ
07.059.11c | yajñám maruta ā́ vr̥ṇe

07.059.12a | tríyambakaṁ yajāmahe
07.059.12b | sugándhim puṣṭivárdhanam
07.059.12c | urvārukám 'va@ bándhanān
07.059.12d | mr̥tyór mukṣīya mā́mŕ̥tāt

07.060.01a | yád adyá sūriya brávo ánāgā
07.060.01b | udyán mitrā́ya váruṇāya satyám
07.060.01c | vayáṁ devatrā́ adite siyāma
07.060.01d | táva priyā́so aryaman gr̥ṇántaḥ

07.060.02a | eṣá syá mitrāvaruṇā nr̥cákṣā
07.060.02b | ubhé úd eti sū́riyo abhí jmán
07.060.02c | víśvasya sthātúr jágataś ca gopā́
07.060.02d | r̥jú márteṣu vr̥jinā́ ca páśyan

07.060.03a | áyukta saptá harítaḥ sadhásthād
07.060.03b | yā́ īṁ váhanti sū́riyaṁ ghr̥tā́cīḥ
07.060.03c | dhā́māni mitrāvaruṇā yuvā́kuḥ
07.060.03d | sáṁ yó yūthéva jánimāni cáṣṭe

07.060.04a | úd vām pr̥kṣā́so mádhumanto asthur
07.060.04b | ā́ sū́riyo aruhac chukrám árṇaḥ
07.060.04c | yásmā ādityā́ ádhvano rádanti
07.060.04d | mitró aryamā́ váruṇaḥ sajóṣāḥ

07.060.05a | imé cetā́ro ánr̥tasya bhū́rer
07.060.05b | mitró aryamā́ váruṇo hí sánti
07.060.05c | imá r̥tásya vāvr̥dhur duroṇé
07.060.05d | śagmā́saḥ putrā́ áditer ádabdhāḥ

07.060.06a | imé mitró váruṇo dūḷábhāso
07.060.06b | acetásaṁ cic citayanti dákṣaiḥ
07.060.06c | ápi krátuṁ sucétasaṁ vátantas
07.060.06d | tiráś cid áṁhaḥ supáthā nayanti

07.060.07a | imé divó ánimiṣā pr̥thivyā́ś
07.060.07b | cikitvā́ṁso acetásaṁ nayanti
07.060.07c | pravrājé cin nadíyo gādhám asti
07.060.07d | pāráṁ no asyá viṣpitásya parṣan

07.060.08a | yád gopā́vad áditiḥ śárma bhadrám
07.060.08b | mitró yáchanti váruṇaḥ sudā́se
07.060.08c | tásminn ā́ tokáṁ tánayaṁ dádhānā
07.060.08d | mā́ karma devahéḷanaṁ turāsaḥ

07.060.09a | áva védiṁ hótarābhir yajeta
07.060.09b | rípaḥ kā́ś cid ̀ varuṇadhrútaḥ sáḥ
07.060.09c | pári dvéṣobhir aryamā́ vr̥ṇaktu
07.060.09d | urúṁ sudā́se vr̥ṣaṇā ulokám&

07.060.10a | sasváś cid dhí sámr̥tis tveṣī́ eṣām
07.060.10b | apīcíyena sáhasā sáhante
07.060.10c | yuṣmád bhiyā́ vr̥ṣaṇo réjamānā
07.060.10d | dákṣasya cin mahinā́ mr̥r̥ḷátā+ naḥ

07.060.11a | yó bráhmaṇe sumatím āyájāte
07.060.11b | vā́jasya sātaú paramásya rāyáḥ
07.060.11c | sī́kṣanta manyúm maghávāno aryá
07.060.11d | urú kṣáyāya cakrire sudhā́tu

07.060.12a | iyáṁ deva puróhitir yuvábhyāṁ
07.060.12b | yajñéṣu mitrāvaruṇāv akāri
07.060.12c | víśvāni durgā́ pipr̥taṁ tiró no
07.060.12d | yūyám pāta suastíbhiḥ sádā naḥ

07.061.01a | úd vāṁ cákṣur varuṇa suprátīkaṁ
07.061.01b | deváyor eti sū́riyas tatanvā́n
07.061.01c | abhí yó víśvā bhúvanāni cáṣṭe
07.061.01d | sá manyúm mártiyeṣu ā́ ciketa

07.061.02a | prá vāṁ sá mitrāvaruṇāv r̥tā́vā
07.061.02b | vípro mánmāni dīrghaśrúd iyarti
07.061.02c | yásya bráhmāṇi sukratū ávātha
07.061.02d | ā́ yát krátvā ná śarádaḥ pr̥ṇaíthe

07.061.03a | prá urór mitrāvaruṇā pr̥thivyā́ḥ
07.061.03b | prá divá r̥ṣvā́d br̥hatáḥ sudānū
07.061.03c | spáśo dadhāthe óṣadhīṣu vikṣú
07.061.03d | ŕ̥dhag yató 'nimiṣaṁ@ rákṣamāṇā

07.061.04a | śáṁsā mitrásya váruṇasya dhā́ma
07.061.04b | śúṣmo ródasī badbadhe mahitvā́
07.061.04c | áyan mā́sā áyajvanām avī́rāḥ
07.061.04d | prá yajñámanmā vr̥jánaṁ tirāte

07.061.05a | ámūrā víśvā vr̥ṣaṇāv imā́ vāṁ
07.061.05b | ná yā́su citráṁ dádr̥śe ná yakṣám
07.061.05c | drúhaḥ sacante ánr̥tā jánānāṁ
07.061.05d | ná vāṁ niṇyā́ni acíte abhūvan

07.061.06a | sám u vāṁ yajñám mahayaṁ námobhir
07.061.06b | huvé vām mitrāvaruṇā sabā́dhaḥ
07.061.06c | prá vām mánmāni r̥cáse návāni
07.061.06d | kr̥tā́ni bráhma jujuṣann imā́ni

07.061.07a | iyáṁ deva puróhitir yuvábhyāṁ
07.061.07b | yajñéṣu mitrāvaruṇāv akāri
07.061.07c | víśvāni durgā́ pipr̥taṁ tiró no
07.061.07d | yūyám pāta suastíbhiḥ sádā naḥ

07.062.01a | út sū́riyo br̥hád arcī́ṁṣi aśret
07.062.01b | purú víśvā jánima mā́nuṣāṇām
07.062.01c | samó divā́ dadr̥śe rócamānaḥ
07.062.01d | krátvā kr̥táḥ súkr̥taḥ kartŕ̥bhir bhūt

07.062.02a | sá sūriya práti puró na úd gā
07.062.02b | ebhí stómebhir etaśébhir évaiḥ
07.062.02c | prá no mitrā́ya váruṇāya voco
07.062.02d | ánāgaso aryamṇé agnáye ca

07.062.03a | ví naḥ sahásraṁ śurúdho radantu
07.062.03b | r̥tā́vāno váruṇo mitró agníḥ
07.062.03c | yáchantu candrā́ upamáṁ no arkám
07.062.03d | ā́ naḥ kā́mam pūpurantu stávānāḥ

07.062.04a | dyā́vābhūmī adite trā́sīthāṁ no
07.062.04b | yé vāṁ jajñúḥ sujánimāna r̥ṣve
07.062.04c | mā́ héḷe bhūma váruṇasya vāyór
07.062.04d | mā́ mitrásya priyátamasya nr̥r̥ṇā́m+

07.062.05a | prá bāhávā sisr̥taṁ jīváse na
07.062.05b | ā́ no gávyūtim ukṣataṁ ghr̥téna
07.062.05c | ā́ no jáne śravayataṁ yuvānā
07.062.05d | śrutám me mitrāvaruṇā hávemā́

07.062.06a | núu mitró váruṇo aryamā́ nas
07.062.06b | tmáne tokā́ya várivo dadhantu
07.062.06c | sugā́ no víśvā supáthāni santu
07.062.06d | yūyám pāta suastíbhiḥ sádā naḥ

07.063.01a | úd ū eti subhágo viśvácakṣāḥ
07.063.01b | sā́dhāraṇaḥ sū́riyo mā́nuṣāṇām
07.063.01c | cákṣur mitrásya váruṇasya deváś
07.063.01d | cármeva yáḥ samávivyak támāṁsi

07.063.02a | úd u eti prasavītā́ jánānām
07.063.02b | mahā́n ketúr arṇaváḥ sū́riyasya
07.063.02c | samānáṁ cakrám pariāvívr̥tsan
07.063.02d | yád etaśó váhati dhūrṣú yuktáḥ

07.063.03a | vibhrā́jamāna uṣásām upásthād
07.063.03b | rebhaír úd eti anumadyámānaḥ
07.063.03c | eṣá me deváḥ savitā́ cachanda
07.063.03d | yáḥ samānáṁ ná praminā́ti dhā́ma

07.063.04a | divó rukmá urucákṣā úd eti
07.063.04b | dūréarthas taráṇir bhrā́jamānaḥ
07.063.04c | nūnáṁ jánāḥ sū́riyeṇa prásūtā
07.063.04d | áyann árthāni kr̥ṇávann ápāṁsi

07.063.05a | yátrā cakrúr amŕ̥tā gātúm asmai
07.063.05b | śyenó ná dī́yann ánu eti pā́thaḥ
07.063.05c | práti vāṁ sū́ra údite vidhema
07.063.05d | námobhir mitrāvaruṇotá havyaíḥ

07.063.06a | núu mitró váruṇo aryamā́ nas
07.063.06b | tmáne tokā́ya várivo dadhantu
07.063.06c | sugā́ no víśvā supáthāni santu
07.063.06d | yūyám pāta suastíbhiḥ sádā naḥ

07.064.01a | diví kṣáyantā rájasaḥ pr̥thivyā́m
07.064.01b | prá vāṁ ghr̥tásya nirṇíjo dadīran
07.064.01c | havyáṁ no mitró aryamā́ sújāto
07.064.01d | rā́jā sukṣatró váruṇo juṣanta

07.064.02a | ā́ rājānā maha r̥tasya gopā
07.064.02b | síndhupatī kṣatriyā yātam arvā́k
07.064.02c | íḷāṁ no mitrāvaruṇotá vr̥ṣṭím
07.064.02d | áva divá invataṁ jīradānū

07.064.03a | mitrás tán no váruṇo devó aryáḥ
07.064.03b | prá sā́dhiṣṭhebhiḥ pathíbhir nayantu
07.064.03c | brávad yáthā na ā́d aríḥ sudā́sa
07.064.03d | iṣā́ madema sahá devágopāḥ

07.064.04a | yó vāṁ gártam mánasā tákṣad etám
07.064.04b | ūrdhvā́ṁ dhītíṁ kr̥ṇávad dhāráyac ca
07.064.04c | ukṣéthām mitrāvaruṇā ghr̥téna
07.064.04d | tā́ rājānā sukṣitī́s tarpayethām

07.064.05a | eṣá stómo varuṇa mitra túbhyaṁ
07.064.05b | sómaḥ śukró ná vāyáve ayāmi
07.064.05c | aviṣṭáṁ dhíyo jigr̥tám púraṁdhīr
07.064.05d | yūyám pāta suastíbhiḥ sádā naḥ

07.065.01a | práti vāṁ sū́ra údite suuktaír
07.065.01b | mitráṁ huve váruṇam pūtádakṣam
07.065.01c | yáyor asurya\m ákṣitaṁ jyáyiṣṭhaṁ+
07.065.01d | víśvasya yā́man ācítā jigatnú

07.065.02a | tā́ hí devā́nām ásurā tā́v aryā́
07.065.02b | tā́ naḥ kṣitī́ḥ karatam ūrjáyantīḥ
07.065.02c | aśyā́ma mitrāvaruṇā vayáṁ vāṁ
07.065.02d | dyā́vā ca yátra pīpáyann áhā ca

07.065.03a | tā́ bhū́ripāśāv ánr̥tasya sétū
07.065.03b | duratyétū ripáve mártiyāya
07.065.03c | r̥tásya mitrāvaruṇā pathā́ vām
07.065.03d | apó ná nāvā́ duritā́ tarema

07.065.04a | ā́ no mitrāvaruṇā havyájuṣṭiṁ
07.065.04b | ghr̥taír gávyūtim ukṣatam íḷābhiḥ
07.065.04c | práti vām átra váram ā́ jánāya
07.065.04d | pr̥ṇītám udnó diviyásya cā́roḥ

07.065.05a | eṣá stómo varuṇa mitra túbhyaṁ
07.065.05b | sómaḥ śukró ná vāyáve ayāmi
07.065.05c | aviṣṭáṁ dhíyo jigr̥tám púraṁdhīr
07.065.05d | yūyám pāta suastíbhiḥ sádā naḥ

07.066.01a | prá mitráyor váruṇayo
07.066.01b | stómo na etu śūṣíyaḥ
07.066.01c | námasvān tuvijātáyoḥ

07.066.02a | yā́ dhāráyanta devā́ḥ
07.066.02b | sudákṣā dákṣapitarā
07.066.02c | asuryā\ya prámahasā

07.066.03a | tā́ na stipā́ tanūpáa
07.066.03b | váruṇa jaritr̥r̥ṇáam
07.066.03c | mítra sādháyataṁ dhíyaḥ

07.066.04a | yád adyá sū́ra údite
07.066.04b | ánāgā mitró aryamā́
07.066.04c | suvā́ti savitā́ bhágaḥ

07.066.05a | suprāvī́r astu sá kṣáyaḥ
07.066.05b | prá nú yā́man sudānavaḥ
07.066.05c | yé no áṁho 'tipíprati

07.066.06a | utá svarā́jo áditir
07.066.06b | ádabdhasya vratásya yé
07.066.06c | mahó rā́jāna īśate

07.066.07a | práti vāṁ sū́ra údite
07.066.07b | mitráṁ gr̥ṇīṣe váruṇam
07.066.07c | aryamáṇaṁ riśā́dasam

07.066.08a | rāyā́ hiraṇyayā́ matír
07.066.08b | iyám avr̥kā́ya śávase
07.066.08c | iyáṁ víprā medhásātaye

07.066.09a | té syāma deva varuṇa
07.066.09b | té mitra sūríbhiḥ sahá
07.066.09c | íṣaṁ súvaś ca dhīmahi

07.066.10a | bahávaḥ sū́racakṣaso
07.066.10b | agnijihvā́ r̥tāvŕ̥dhaḥ
07.066.10c | trī́ṇi yé yemúr vidáthāni dhītíbhir
07.066.10d | víśvāni páribhūtibhiḥ

07.066.11a | ví yé dadhúḥ śarádam mā́sam ā́d áhar
07.066.11b | yajñám aktúṁ ca ā́d ŕ̥cam
07.066.11c | anāpiyáṁ váruṇo mitró aryamā́
07.066.11d | kṣatráṁ rā́jāna āśata

07.066.12a | tád vo adyá manāmahe
07.066.12b | suuktaíḥ sū́ra údite
07.066.12c | yád óhate váruṇo mitró aryamā́
07.066.12d | yūyám r̥tásya rathiyaḥ

07.066.13a | r̥tā́vāna r̥tájātā r̥tāvŕ̥dho
07.066.13b | ghorā́so anr̥tadvíṣaḥ
07.066.13c | téṣāṁ vaḥ sumné suchardíṣṭame naraḥ
07.066.13d | siyā́ma yé ca sūráyaḥ

07.066.14a | úd u tyád darśatáṁ vápur
07.066.14b | divá eti pratihvaré
07.066.14c | yád īm āśúr váhati devá étaśo
07.066.14d | víśvasmai cákṣase áram

07.066.15a | śīrṣṇáḥ-śīrṣṇo jágatas tasthúṣas pátiṁ
07.066.15b | samáyā víśvam ā́ rájaḥ
07.066.15c | saptá svásāraḥ suvitā́ya sū́riyaṁ
07.066.15d | váhanti haríto ráthe

07.066.16a | tác cákṣur deváhitaṁ śukrám uccárat
07.066.16b | páśyema śarádaḥ śatáṁ
07.066.16c | jī́vema śarádaḥ śatám

07.066.17a | kā́viyebhir adābhiyā
07.066.17b | ā́ yātaṁ varuṇa dyumát
07.066.17c | mitráś ca sómapītaye

07.066.18a | divó dhā́mabhir varuṇa
07.066.18b | mitráś cā́ yātam adrúhā
07.066.18c | píbataṁ sómam ātujī́

07.066.19a | ā́ yātam mitrāvaruṇā
07.066.19b | juṣāṇā́v ā́hutiṁ narā
07.066.19c | pātáṁ sómam r̥tāvr̥dhā

07.067.01a | práti vāṁ ráthaṁ nr̥patī jarádhyai
07.067.01b | havíṣmatā mánasā yajñíyena
07.067.01c | yó vāṁ dūtó ná dhiṣṇiyāv ájīgar
07.067.01d | áchā sūnúr ná pitárā vivakmi

07.067.02a | áśoci agníḥ samidhānó asmé
07.067.02b | úpo adr̥śran támasaś cid ántāḥ
07.067.02c | áceti ketúr uṣásaḥ purástāc
07.067.02d | chriyé divó duhitúr jā́yamānaḥ

07.067.03a | abhí vāṁ nūnám aśvinā súhotā
07.067.03b | stómaiḥ siṣakti nāsatyā vivakvā́n
07.067.03c | pūrvī́bhir yātam pathíyābhir arvā́k
07.067.03d | suvarvídā vásumatā ráthena

07.067.04a | avór vāṁ nūnám aśvinā yuvā́kur
07.067.04b | huvé yád vāṁ suté mādhvī vasūyúḥ
07.067.04c | ā́ vāṁ vahantu sthávirāso áśvāḥ
07.067.04d | píbātho asmé súṣutā mádhūni

07.067.05a | prā́cīm u devā aśvinā dhíyam me
07.067.05b | ámr̥dhrāṁ sātáye kr̥taṁ vasūyúm
07.067.05c | víśvā aviṣṭaṁ vā́ja ā́ púraṁdhīs
07.067.05d | tā́ naḥ śaktaṁ śacīpatī śácībhiḥ

07.067.06a | aviṣṭáṁ dhīṣú aśvinā na āsú
07.067.06b | prajā́vad réto áhrayaṁ no astu
07.067.06c | ā́ vāṁ toké tánaye tū́tujānāḥ
07.067.06d | surátnāso devávītiṁ gamema

07.067.07a | eṣá syá vām pūrvagátveva sákhye
07.067.07b | nidhír hitó mādhuvī rātó asmé
07.067.07c | áheḷatā mánasā́ yātam arvā́g
07.067.07d | aśnántā havyám mā́nuṣīṣu vikṣú

07.067.08a | ékasmin yóge bhuraṇā samāné
07.067.08b | pári vāṁ saptá sraváto rátho gāt
07.067.08c | ná vāyanti subhúvo deváyuktā
07.067.08d | yé vāṁ dhūrṣú taráṇayo váhanti

07.067.09a | asaścátā maghávadbhyo hí bhūtáṁ
07.067.09b | yé rāyiyā́ maghadéyaṁ junánti
07.067.09c | prá yé bándhuṁ sūnŕ̥tābhis tiránte
07.067.09d | gávyā pr̥ñcánto áśviyā maghā́ni

07.067.10a | nū́ me hávam ā́ śr̥ṇutaṁ yuvānā
07.067.10b | yāsiṣṭáṁ vartír aśvināv írāvat
07.067.10c | dhattáṁ rátnāni járataṁ ca sūrī́n
07.067.10d | yūyám pāta suastíbhiḥ sádā naḥ

07.068.01a | ā́ śubhrā yātam aśvinā suáśvā
07.068.01b | gíro dasrā jujuṣāṇā́ yuvā́koḥ
07.068.01c | havyā́ni ca prátibhr̥tā vītáṁ naḥ

07.068.02a | prá vām ándhāṁsi mádiyāni asthur
07.068.02b | áraṁ gantaṁ havíṣo vītáye me
07.068.02c | tiró aryó hávanāni śrutáṁ naḥ

07.068.03a | prá vāṁ rátho mánojavā iyarti
07.068.03b | tiró rájāṁsi aśvinā śatótiḥ
07.068.03c | asmábhyaṁ sūriyāvasū iyānáḥ

07.068.04a | ayáṁ ha yád vāṁ devayā́ u ádrir
07.068.04b | ūrdhvó vívakti somasúd yuvábhyām
07.068.04c | ā́ valgū́ vípro vavr̥tīta havyaíḥ

07.068.05a | citráṁ ha yád vām bhójanaṁ nu ásti
07.068.05b | ní átraye máhiṣvantaṁ yuyotam
07.068.05c | yó vām omā́naṁ dádhate priyáḥ sán

07.068.06a | utá tyád vāṁ juraté aśvinā bhūc
07.068.06b | cyávānāya pratī́tiyaṁ havirdé
07.068.06c | ádhi yád várpa itáūti dhattháḥ

07.068.07a | utá tyám bhujyúm aśvinā sákhāyo
07.068.07b | mádhye jahur durévāsaḥ samudré
07.068.07c | nír īm parṣad árāvā yó yuvā́kuḥ

07.068.08a | vŕ̥kāya cij jásamānāya śaktam
07.068.08b | utá śrutaṁ śayáve hūyámānā
07.068.08c | yā́v aghniyā́m ápinvatam apó ná
07.068.08d | starya\ṁ cic chaktī́ aśvinā śácībhiḥ

07.068.09a | eṣá syá kārúr jarate suuktaír
07.068.09b | ágre budhāná uṣásāṁ sumánmā
07.068.09c | iṣā́ táṁ vardhad aghniyā́ páyobhir
07.068.09d | yūyám pāta suastíbhiḥ sádā naḥ

07.069.01a | ā́ vāṁ rátho ródasī badbadhānó
07.069.01b | hiraṇyáyo vŕ̥ṣabhir yātu áśvaiḥ
07.069.01c | ghr̥távartaniḥ pavíbhī rucāná
07.069.01d | iṣā́ṁ voḷhā́ nr̥pátir vājínīvān

07.069.02a | sá paprathānó abhí páñca bhū́mā
07.069.02b | trivandhuró mánasā́ yātu yuktáḥ
07.069.02c | víśo yéna gáchatho devayántīḥ
07.069.02d | kútrā cid yā́mam aśvinā dádhānā

07.069.03a | suáśvā yaśásā ā́ yātam arvā́g
07.069.03b | dásrā nidhím mádhumantam pibāthaḥ
07.069.03c | ví vāṁ rátho vadhúvā yā́damāno
07.069.03d | ántān divó bādhate vartaníbhyām

07.069.04a | yuvóḥ śríyam pári yóṣāvr̥ṇīta
07.069.04b | sū́ro duhitā́ páritakmiyāyām
07.069.04c | yád devayántam ávathaḥ śácībhiḥ
07.069.04d | pári ghraṁsám ománā vāṁ váyo gāt

07.069.05a | yó ha syá vāṁ rathirā vásta usrā́
07.069.05b | rátho yujānáḥ pariyā́ti vartíḥ
07.069.05c | téna naḥ śáṁ yór uṣáso víuṣṭau
07.069.05d | ní aśvinā vahataṁ yajñé asmín

07.069.06a | nárā gauréva vidyútaṁ tr̥ṣāṇā́
07.069.06b | asmā́kam adyá sávanópa yātam
07.069.06c | purutrā́ hí vām matíbhir hávante
07.069.06d | mā́ vām anyé ní yaman devayántaḥ

07.069.07a | yuvám bhujyúm ávaviddhaṁ samudrá
07.069.07b | úd ūhathur árṇaso ásridhānaiḥ
07.069.07c | patatríbhir aśramaír avyathíbhir
07.069.07d | daṁsánābhir aśvinā pāráyantā

07.069.08a | nū́ me hávam ā́ śr̥ṇutaṁ yuvānā
07.069.08b | yāsiṣṭáṁ vartír aśvināv írāvat
07.069.08c | dhattáṁ rátnāni járataṁ ca sūrī́n
07.069.08d | yūyám pāta suastíbhiḥ sádā naḥ

07.070.01a | ā́ viśvavārā aśvinā gataṁ naḥ
07.070.01b | prá tát sthā́nam avāci vām pr̥thivyā́m
07.070.01c | áśvo ná vājī́ śunápr̥ṣṭho asthād
07.070.01d | ā́ yát sedáthur dhruváse ná yónim

07.070.02a | síṣakti sā́ vāṁ sumatíś cániṣṭhā
07.070.02b | átāpi gharmó mánuṣo duroṇé
07.070.02c | yó vāṁ samudrā́n sarítaḥ píparti
07.070.02d | étagvā cin ná suyújā yujānáḥ

07.070.03a | yā́ni sthā́nāni aśvinā dadhā́the
07.070.03b | divó yahvī́ṣu óṣadhīṣu vikṣú
07.070.03c | ní párvatasya mūrdháni sádantā
07.070.03d | íṣaṁ jánāya dāśúṣe váhantā

07.070.04a | caniṣṭáṁ devā óṣadhīṣu apsú
07.070.04b | yád yogiyā́ aśnávaithe ŕ̥ṣīṇām
07.070.04c | purū́ṇi rátnā dádhatau ní asmé
07.070.04d | ánu pū́rvāṇi cakhyathur yugā́ni

07.070.05a | śuśruvā́ṁsā cid aśvinā purū́ṇi
07.070.05b | abhí bráhmāṇi cakṣāthe ŕ̥ṣīṇām
07.070.05c | práti prá yātaṁ váram ā́ jánāya
07.070.05d | asmé vām astu sumatíś cániṣṭhā

07.070.06a | yó vāṁ yajñó nāsatiyā havíṣmān
07.070.06b | kr̥tábrahmā samaríyo bhávāti
07.070.06c | úpa prá yātaṁ váram ā́ vásiṣṭham
07.070.06d | imā́ bráhmāṇi r̥cyante yuvábhyām

07.070.07a | iyám manīṣā́ iyám aśvinā gī́r
07.070.07b | imā́ṁ suvr̥ktíṁ vr̥ṣaṇā juṣethām
07.070.07c | imā́ bráhmāṇi yuvayū́ni agman
07.070.07d | yūyám pāta suastíbhiḥ sádā naḥ

07.071.01a | ápa svásur uṣáso nág jihīte
07.071.01b | riṇákti kr̥ṣṇī́r aruṣā́ya pánthām
07.071.01c | áśvāmaghā gómaghā vāṁ huvema
07.071.01d | dívā náktaṁ śárum asmád yuyotam

07.071.02a | upā́yātaṁ dāśúṣe mártiyāya
07.071.02b | ráthena vāmám aśvinā váhantā
07.071.02c | yuyutám asmád ánirām ámīvāṁ
07.071.02d | dívā náktam mādhuvī trā́sīthāṁ naḥ

07.071.03a | ā́ vāṁ rátham avamásyāṁ víuṣṭau
07.071.03b | sumnāyávo vŕ̥ṣaṇo vartayantu
07.071.03c | syū́magabhastim r̥tayúgbhir áśvair
07.071.03d | ā́ aśvinā vásumantaṁ vahethām

07.071.04a | yó vāṁ rátho nr̥patī ásti voḷhā́
07.071.04b | trivandhuró vásumām̐ usráyāmā
07.071.04c | ā́ na enā́ nāsatiyópa yātam
07.071.04d | abhí yád vāṁ viśvápsnio jígāti

07.071.05a | yuváṁ cyávānaṁ jaráso 'mumuktaṁ
07.071.05b | ní pedáva ūhathur āśúm áśvam
07.071.05c | nír áṁhasas támasa spartam átriṁ
07.071.05d | ní jāhuṣáṁ śithiré dhātam antáḥ

07.071.06a | iyám manīṣā́ iyám aśvinā gī́r
07.071.06b | imā́ṁ suvr̥ktíṁ vr̥ṣaṇā juṣethām
07.071.06c | imā́ bráhmāṇi yuvayū́ni agman
07.071.06d | yūyám pāta suastíbhiḥ sádā naḥ

07.072.01a | ā́ gómatā nāsatiyā ráthena
07.072.01b | áśvāvatā puruścandréṇa yātam
07.072.01c | abhí vāṁ víśvā niyútaḥ sacante
07.072.01d | spārháyā śriyā́ tanúvā śubhānā́

07.072.02a | ā́ no devébhir úpa yātam arvā́k
07.072.02b | sajóṣasā nāsatiyā ráthena
07.072.02c | yuvór hí naḥ sakhiyā́ pítriyāṇi
07.072.02d | samānó bándhur utá tásya vittam

07.072.03a | úd u stómāso aśvínor abudhrañ
07.072.03b | jāmí bráhmāṇi uṣásaś ca devī́ḥ
07.072.03c | āvívāsan ródasī dhíṣṇiyemé
07.072.03d | áchā vípro nā́satiyā vivakti

07.072.04a | ví céd uchánti aśvinā uṣā́saḥ
07.072.04b | prá vām bráhmāṇi kārávo bharante
07.072.04c | ūrdhvám bhānúṁ savitā́ devó aśred
07.072.04d | br̥hád agnáyaḥ samídhā jarante

07.072.05a | ā́ paścā́tān nāsatiyā́ purástād
07.072.05b | ā́śvinā yātam adharā́d údaktāt
07.072.05c | ā́ viśvátaḥ pā́ñcajanyena rāyā́
07.072.05d | yūyám pāta suastíbhiḥ sádā naḥ

07.073.01a | átāriṣma támasas pārám asyá
07.073.01b | práti stómaṁ devayánto dádhānāḥ
07.073.01c | purudáṁsā purutámā purājā́
07.073.01d | ámartiyā havate aśvínā gī́ḥ

07.073.02a | ní u priyó mánuṣaḥ sādi hótā
07.073.02b | nā́satyā yó yájate vándate ca
07.073.02c | aśnītám mádhvo aśvinā upāká
07.073.02d | ā́ vāṁ voce vidátheṣu práyasvān

07.073.03a | áhema yajñám patháam urāṇā́
07.073.03b | imā́ṁ suvr̥ktíṁ vr̥ṣaṇā juṣethām
07.073.03c | śruṣṭīvéva préṣito vām abodhi
07.073.03d | práti stómair járamāṇo vásiṣṭhaḥ

07.073.04a | úpa tyā́ váhnī gamato víśaṁ no
07.073.04b | rakṣoháṇā sámbhr̥tā vīḷúpāṇī
07.073.04c | sám ándhāṁsi agmata matsarā́ṇi
07.073.04d | mā́ no mardhiṣṭam ā́ gataṁ śivéna

07.073.05a | ā́ paścā́tān nāsatiyā́ purástād
07.073.05b | ā́śvinā yātam adharā́d údaktāt
07.073.05c | ā́ viśvátaḥ pā́ñcajanyena rāyā́
07.073.05d | yūyám pāta suastíbhiḥ sádā naḥ

07.074.01a | imā́ u vāṁ díviṣṭaya
07.074.01b | usrā́ havante aśvinā
07.074.01c | ayáṁ vām ahve ávase śacīvasū
07.074.01d | víśaṁ-viśaṁ hí gáchathaḥ

07.074.02a | yuváṁ citráṁ dadathur bhójanaṁ narā
07.074.02b | códethāṁ sūnŕ̥tāvate
07.074.02c | arvā́g ráthaṁ sámanasā ní yachatam
07.074.02d | píbataṁ somiyám mádhu

07.074.03a | ā́ yātam úpa bhūṣatam
07.074.03b | mádhvaḥ pibatam aśvinā
07.074.03c | dugdhám páyo vr̥ṣaṇā jeniyāvasū
07.074.03d | mā́ no mardhiṣṭam ā́ gatam

07.074.04a | áśvāso yé vām úpa dāśúṣo gr̥háṁ
07.074.04b | yuvā́ṁ dī́yanti bíbhrataḥ
07.074.04c | makṣūyúbhir narā háyebhir aśvinā
07.074.04d | ā́ devā yātam asmayū́

07.074.05a | ádhā ha yánto aśvínā
07.074.05b | pŕ̥kṣaḥ sacanta sūráyaḥ
07.074.05c | tā́ yaṁsato maghávadbhyo dhruváṁ yáśaś
07.074.05d | chardír asmábhyaṁ nā́satyā

07.074.06a | prá yé yayúr avr̥kā́so ráthā iva
07.074.06b | nr̥pātā́ro jánānaam
07.074.06c | utá svéna śávasā śūśuvur nára
07.074.06d | utá kṣiyanti sukṣitím

07.075.01a | ví uṣā́ āvo divijā́ r̥téna
07.075.01b | āviṣkr̥ṇvānā́ mahimā́nam ā́gāt
07.075.01c | ápa drúhas táma āvar ájuṣṭam
07.075.01d | áṅgirastamā pathíyā ajīgaḥ

07.075.02a | mahé no adyá suvitā́ya bodhi
07.075.02b | úṣo mahé saúbhagāya prá yandhi
07.075.02c | citráṁ rayíṁ yaśásaṁ dhehi asmé
07.075.02d | dévi márteṣu mānuṣi śravasyúm

07.075.03a | eté tiyé bhānávo darśatā́yāś
07.075.03b | citrā́ uṣáso amŕ̥tāsa ā́guḥ
07.075.03c | janáyanto daíviyāni vratā́ni
07.075.03d | āpr̥ṇánto antárikṣā ví asthuḥ

07.075.04a | eṣā́ siyā́ ̀ yujānā́ parākā́t
07.075.04b | páñca kṣitī́ḥ pári sadyó jigāti
07.075.04c | abhipáśyantī vayúnā jánānāṁ
07.075.04d | divó duhitā́ bhúvanasya pátnī

07.075.05a | vājínīvatī sū́riyasya yóṣā
07.075.05b | citrā́maghā rāyá īśe vásūnām
07.075.05c | ŕ̥ṣiṣṭutā jaráyantī maghónī
07.075.05d | uṣā́ uchati váhnibhir gr̥ṇānā́

07.075.06a | práti dyutānā́m aruṣā́so áśvāś
07.075.06b | citrā́ adr̥śrann uṣásaṁ váhantaḥ
07.075.06c | yā́ti śubhrā́ viśvapíśā ráthena
07.075.06d | dádhāti rátnaṁ vidhaté jánāya

07.075.07a | satyā́ satyébhir mahatī́ mahádbhir
07.075.07b | devī́ devébhir yajatā́ yájatraiḥ
07.075.07c | rujád dr̥r̥ḷhā́ni+ dádad usríyāṇām
07.075.07d | práti gā́va uṣásaṁ vāvaśanta

07.075.08a | nū́ no gómad vīrávad dhehi rátnam
07.075.08b | úṣo áśvāvad purubhójo asmé
07.075.08c | mā́ no barhíḥ puruṣátā nidé kar
07.075.08d | yūyám pāta suastíbhiḥ sádā naḥ

07.076.01a | úd u jyótir amŕ̥taṁ viśvájanyaṁ
07.076.01b | viśvā́naraḥ savitā́ devó aśret
07.076.01c | krátvā devā́nām ajaniṣṭa cákṣur
07.076.01d | āvír akar bhúvanaṁ víśvam uṣā́ḥ

07.076.02a | prá me pánthā devayā́nā adr̥śrann
07.076.02b | ámardhanto vásubhir íṣkr̥tāsaḥ
07.076.02c | ábhūd u ketúr uṣásaḥ purástāt
07.076.02d | pratīcī́ ā́gād ádhi harmiyébhyaḥ

07.076.03a | tā́nī́d áhāni bahulā́ni āsan
07.076.03b | yā́ prācī́nam úditā sū́riyasya
07.076.03c | yátaḥ pári jārá ivācárantī
07.076.03d | úṣo dadr̥kṣé ná púnar yatī́va

07.076.04a | tá íd devā́nāṁ sadhamā́da āsann
07.076.04b | r̥tā́vānaḥ kaváyaḥ pūrviyā́saḥ
07.076.04c | gūḷháṁ jyótiḥ pitáro ánv avindan
07.076.04d | satyámantrā ajanayann uṣā́sam

07.076.05a | samāná ūrvé ádhi sáṁgatāsaḥ
07.076.05b | sáṁ jānate ná yatante mithás té
07.076.05c | té devā́nāṁ ná minanti vratā́ni
07.076.05d | ámardhanto vásubhir yā́damānāḥ

07.076.06a | práti tvā stómair īḷate vásiṣṭhā
07.076.06b | uṣarbúdhaḥ subhage tuṣṭuvā́ṁsaḥ
07.076.06c | gávāṁ netrī́ vā́japatnī na ucha
07.076.06d | úṣaḥ sujāte prathamā́ jarasva

07.076.07a | eṣā́ netrī́ rā́dhasaḥ sūnŕ̥tānām
07.076.07b | uṣā́ uchántī ribhyate vásiṣṭhaiḥ
07.076.07c | dīrghaśrútaṁ rayím asmé dádhānā
07.076.07d | yūyám pāta suastíbhiḥ sádā naḥ

07.077.01a | úpo ruruce yuvatír ná yóṣā
07.077.01b | víśvaṁ jīvám prasuvántī carā́yai
07.077.01c | ábhūd agníḥ samídhe mā́nuṣāṇām
07.077.01d | ákar jyótir bā́dhamānā támāṁsi

07.077.02a | víśvam pratīcī́ sapráthā úd asthād
07.077.02b | rúśad vā́so bíbhratī śukrám aśvait
07.077.02c | híraṇyavarṇā sudŕ̥śīkasaṁdr̥g
07.077.02d | gávām mātā́ netrī́ áhnām aroci

07.077.03a | devā́nāṁ cákṣuḥ subhágā váhantī
07.077.03b | śvetáṁ náyantī sudŕ̥śīkam áśvam
07.077.03c | uṣā́ adarśi raśmíbhir víaktā
07.077.03d | citrā́maghā víśvam ánu prábhūtā

07.077.04a | ántivāmā dūré amítram ucha
07.077.04b | urvī́ṁ gávyūtim ábhayaṁ kr̥dhī naḥ
07.077.04c | yāváya dvéṣa ā́ bharā vásūni
07.077.04d | codáya rā́dho gr̥ṇaté maghoni

07.077.05a | asmé śréṣṭhebhir bhānúbhir ví bhāhi
07.077.05b | úṣo devi pratirántī na ā́yuḥ
07.077.05c | íṣaṁ ca no dádhatī viśvavāre
07.077.05d | gómad áśvāvad ráthavac ca rā́dhaḥ

07.077.06a | yā́ṁ tvā divo duhitar vardháyanti
07.077.06b | úṣaḥ sujāte matíbhir vásiṣṭhāḥ
07.077.06c | sā́smā́su dhā rayím r̥ṣvám br̥hántaṁ
07.077.06d | yūyám pāta suastíbhiḥ sádā naḥ

07.078.01a | práti ketávaḥ prathamā́ adr̥śrann
07.078.01b | ūrdhvā́ asyā añjáyo ví śrayante
07.078.01c | úṣo arvā́cā br̥hatā́ ráthena
07.078.01d | jyótiṣmatā vāmám asmábhya@ vakṣi

07.078.02a | práti ṣīm agnír jarate sámiddhaḥ
07.078.02b | práti víprāso matíbhir gr̥ṇántaḥ
07.078.02c | uṣā́ yāti jyótiṣā bā́dhamānā
07.078.02d | víśvā támāṁsi duritā́pa devī́

07.078.03a | etā́ u tyā́ḥ práty adr̥śran purástāj
07.078.03b | jyótir yáchantīr uṣáso vibhātī́ḥ
07.078.03c | ájījanan sū́riyaṁ yajñám agním
07.078.03d | apācī́naṁ támo agād ájuṣṭam

07.078.04a | áceti divó duhitā́ maghónī
07.078.04b | víśve paśyanti uṣásaṁ vibhātī́m
07.078.04c | ā́sthād ráthaṁ svadháyā yujyámānam
07.078.04d | ā́ yám áśvāsaḥ suyújo váhanti

07.078.05a | práti tvādyá sumánaso budhanta
07.078.05b | asmā́kāso maghávāno vayáṁ ca
07.078.05c | tilvilāyádhvam uṣaso vibhātī́r
07.078.05d | yūyám pāta suastíbhiḥ sádā naḥ

07.079.01a | ví uṣā́ āvaḥ pathíyā jánānām
07.079.01b | páñca kṣitī́r mā́nuṣīr bodháyantī
07.079.01c | susaṁdŕ̥gbhir ukṣábhir bhānúm aśred
07.079.01d | ví sū́riyo ródasī cákṣasāvaḥ

07.079.02a | ví añjate divó ánteṣu aktū́n
07.079.02b | víśo ná yuktā́ uṣáso yatante
07.079.02c | sáṁ te gā́vas táma ā́ vartayanti
07.079.02d | jyótir yachanti savitéva bāhū́

07.079.03a | ábhūd uṣā́ índratamā maghónī
07.079.03b | ájījanat suvitā́ya śrávāṁsi
07.079.03c | ví divó devī́ duhitā́ dadhāti
07.079.03d | áṅgirastamā sukŕ̥te vásūni

07.079.04a | tā́vad uṣo rā́dho asmábhya@ rāsva
07.079.04b | yā́vat stotŕ̥bhyo árado gr̥ṇānā́
07.079.04c | yā́ṁ tvā jajñúr vr̥ṣabhásyā ráveṇa
07.079.04d | ví dr̥r̥ḷhásya+ dúro ádrer aūrṇoḥ

07.079.05a | deváṁ-devaṁ rā́dhase codáyanti
07.079.05b | asmadríak sūnŕ̥tā īráyantī
07.079.05c | viuchántī naḥ sanáye dhíyo dhā
07.079.05d | yūyám pāta suastíbhiḥ sádā naḥ

07.080.01a | práti stómebhir uṣásaṁ vásiṣṭhā
07.080.01b | gīrbhír víprāsaḥ prathamā́ abudhran
07.080.01c | vivartáyantīṁ rájasī sámante
07.080.01d | āviṣkr̥ṇvatī́m bhúvanāni víśvā

07.080.02a | eṣā́ siyā́ návyam ā́yur dádhānā
07.080.02b | gūḍhvī́ támo jyótiṣoṣā́ abodhi
07.080.02c | ágra eti yuvatír áhrayāṇā
07.080.02d | prā́cikitat sū́riyaṁ yajñám agním

07.080.03a | áśvāvatīr gómatīr na uṣā́so
07.080.03b | vīrávatīḥ sádam uchantu bhadrā́ḥ
07.080.03c | ghr̥táṁ dúhānā viśvátaḥ prápītā
07.080.03d | yūyám pāta suastíbhiḥ sádā naḥ

07.081.01a | *práty u adarśi āyatī́
07.081.01b | uchántī duhitā́ diváḥ
07.081.01c | ápo máhi vyayati cákṣase támo
07.081.01d | jyótiṣ kr̥ṇoti sūnárī

07.081.02a | úd usríyāḥ sr̥jate sū́riyaḥ sácām̐
07.081.02b | udyán nákṣatram arcivát
07.081.02c | távéd uṣo viúṣi sū́riyasya ca
07.081.02d | sám bhakténa gamemahi

07.081.03a | práti tvā duhitar diva
07.081.03b | úṣo jīrā́ abhutsmahi
07.081.03c | yā́ váhasi purú spārháṁ vananvati
07.081.03d | rátnaṁ ná dāśúṣe máyaḥ

07.081.04a | uchántī yā́ kr̥ṇóṣi maṁhánā mahi
07.081.04b | prakhyaí devi súvar dr̥śé
07.081.04c | tásyās te ratnabhā́ja īmahe vayáṁ
07.081.04d | syā́ma mātúr ná sūnávaḥ

07.081.05a | tác citráṁ rā́dha ā́ bhara
07.081.05b | úṣo yád dīrghaśrúttamam
07.081.05c | yát te divo duhitar martabhójanaṁ
07.081.05d | tád rāsva bhunájāmahai

07.081.06a | śrávaḥ sūríbhyo amŕ̥taṁ vasutvanáṁ
07.081.06b | vā́jām̐ asmábhyaṁ gómataḥ
07.081.06c | codayitrī́ maghónaḥ sūnŕ̥tāvatī
07.081.06d | uṣā́ uchad ápa srídhaḥ

07.082.01a | índrāvaruṇā yuvám adhvarā́ya no
07.082.01b | viśé jánāya máhi śárma yachatam
07.082.01c | dīrgháprayajyum áti yó vanuṣyáti
07.082.01d | vayáṁ jayema pŕ̥tanāsu dūḍhíyaḥ

07.082.02a | samrā́ḷ anyáḥ svarā́ḷ anyá ucyate vām
07.082.02b | mahā́ntāv índrāváruṇā mahā́vasū
07.082.02c | víśve devā́saḥ paramé víomani
07.082.02d | sáṁ vām ójo vr̥ṣaṇā sám bálaṁ dadhuḥ

07.082.03a | ánu apā́ṁ khā́ni atr̥ntam ójasā
07.082.03b | ā́ sū́riyam airayataṁ diví prabhúm
07.082.03c | índrāvaruṇā máde asya māyíno
07.082.03d | ápinvatam apítaḥ pínvataṁ dhíyaḥ

07.082.04a | yuvā́m íd yutsú pŕ̥tanāsu váhnayo
07.082.04b | yuvā́ṁ kṣémasya prasavé mitájñavaḥ
07.082.04c | īśānā́ vásva ubháyasya kāráva
07.082.04d | índrāvaruṇā suhávā havāmahe

07.082.05a | índrāvaruṇā yád imā́ni cakráthur
07.082.05b | víśvā jātā́ni bhúvanasya majmánā
07.082.05c | kṣémeṇa mitró váruṇaṁ duvasyáti
07.082.05d | marúdbhir ugráḥ śúbham anyá īyate

07.082.06a | mahé śulkā́ya váruṇasya nú tviṣá
07.082.06b | ójo mimāte dhruvám asya yát suvám
07.082.06c | ájāmim anyáḥ śnatháyantam ā́tirad
07.082.06d | dabhrébhir anyáḥ prá vr̥ṇoti bhū́yasaḥ

07.082.07a | ná tám áṁho ná duritā́ni mártiyam
07.082.07b | índrāvaruṇā ná tápaḥ kútaś caná
07.082.07c | yásya devā gáchatho vīthó adhvaráṁ
07.082.07d | ná tám mártasya naśate párihvr̥tiḥ

07.082.08a | arvā́ṅ narā daíviyenā́vasā́ gataṁ
07.082.08b | śr̥ṇutáṁ hávaṁ yádi me jújoṣathaḥ
07.082.08c | yuvór hí sakhyám utá vā yád ā́piyam
07.082.08d | mārḍīkám indrāvaruṇā ní yachatam

07.082.09a | asmā́kam indrāvaruṇā bháre-bhare
07.082.09b | puroyodhā́ bhavataṁ kr̥ṣṭiojasā
07.082.09c | yád vāṁ hávanta ubháye ádha spr̥dhí
07.082.09d | náras tokásya tánayasya sātíṣu

07.082.10a | asmé índro váruṇo mitró aryamā́
07.082.10b | dyumnáṁ yachantu máhi śárma sapráthaḥ
07.082.10c | avadhráṁ jyótir áditer r̥tāvŕ̥dho
07.082.10d | devásya ślókaṁ savitúr manāmahe

07.083.01a | yuvā́ṁ narā páśyamānāsa ā́piyam
07.083.01b | prācā́ gavyántaḥ pr̥thupárśavo yayuḥ
07.083.01c | dā́sā ca vr̥trā́ hatám ā́riyāṇi ca
07.083.01d | sudā́sam indrāvaruṇā́vasāvatam

07.083.02a | yátrā náraḥ samáyante kr̥tádhvajo
07.083.02b | yásminn ājā́ bhávati kíṁ caná priyám
07.083.02c | yátrā bháyante bhúvanā suvardŕ̥śas
07.083.02d | tátrā na indrāvaruṇā́dhi vocatam

07.083.03a | sám bhū́myā ántā dhvasirā́ adr̥kṣata
07.083.03b | índrāvaruṇā diví ghóṣa ā́ruhat
07.083.03c | ásthur jánānām úpa mā́m árātayo
07.083.03d | arvā́g ávasā havanaśrutā́ gatam

07.083.04a | índrāvaruṇā vadhánābhir apratí
07.083.04b | bhedáṁ vanvántā prá sudā́sam āvatam
07.083.04c | bráhmāṇi eṣāṁ śr̥ṇutaṁ hávīmani
07.083.04d | satyā́ tŕ̥tsūnām abhavat puróhitiḥ

07.083.05a | índrāvaruṇāv abhí ā́ tapanti mā
07.083.05b | aghā́ni aryó vanúṣām árātayaḥ
07.083.05c | yuváṁ hí vásva ubháyasya rā́jatho
07.083.05d | ádha smā no avatam pā́riye diví

07.083.06a | yuvā́ṁ havanta ubháyāsa ājíṣu
07.083.06b | índraṁ ca vásvo váruṇaṁ ca sātáye
07.083.06c | yátra rā́jabhir daśábhir níbādhitam
07.083.06d | prá sudā́sam ā́vataṁ tŕ̥tsubhiḥ sahá

07.083.07a | dáśa rā́jānaḥ sámitā áyajyavaḥ
07.083.07b | sudā́sam indrāvaruṇā ná yuyudhuḥ
07.083.07c | satyā́ nr̥r̥ṇā́m+ admasádām úpastutir
07.083.07d | devā́ eṣām abhavan deváhūtiṣu

07.083.08a | dāśarājñé páriyattāya viśvátaḥ
07.083.08b | sudā́sa indrāvaruṇāv aśikṣatam
07.083.08c | śvityáñco yátra námasā kapardíno
07.083.08d | dhiyā́ dhī́vanto ásapanta tŕ̥tsavaḥ

07.083.09a | vr̥trā́ṇi anyáḥ samithéṣu jíghnate
07.083.09b | vratā́ni anyó abhí rakṣate sádā
07.083.09c | hávāmahe vāṁ vr̥ṣaṇā suvr̥ktíbhir
07.083.09d | asmé indrāvaruṇā śárma yachatam

07.083.10a | asmé índro váruṇo mitró aryamā́
07.083.10b | dyumnáṁ yachantu máhi śárma sapráthaḥ
07.083.10c | avadhráṁ jyótir áditer r̥tāvŕ̥dho
07.083.10d | devásya ślókaṁ savitúr manāmahe

07.084.01a | ā́ vāṁ rājānāv adhvaré vavr̥tyāṁ
07.084.01b | havyébhir indrāvaruṇā námobhiḥ
07.084.01c | prá vāṁ ghr̥tā́cī bāhuvór dádhānā
07.084.01d | pári tmánā víṣurūpā jigāti

07.084.02a | yuvó rāṣṭarám br̥hád invati dyaúr
07.084.02b | yaú setŕ̥bhir arajjúbhiḥ sinītháḥ
07.084.02c | pári no héḷo váruṇasya vr̥jyā
07.084.02d | urúṁ na índraḥ kr̥ṇavad ulokám&

07.084.03a | kr̥táṁ no yajñáṁ vidátheṣu cā́ruṁ
07.084.03b | kr̥tám bráhmāṇi sūríṣu praśastā́
07.084.03c | úpo rayír devájūto na etu
07.084.03d | prá ṇa spārhā́bhir ūtíbhis tiretam

07.084.04a | asmé indrāvaruṇā viśvávāraṁ
07.084.04b | rayíṁ dhattaṁ vásumantam purukṣúm
07.084.04c | prá yá ādityó ánr̥tā minā́ti
07.084.04d | ámitā śū́ro dayate vásūni

07.084.05a | iyám índraṁ váruṇam aṣṭa me gī́ḥ
07.084.05b | prā́vat toké tánaye tū́tujānā
07.084.05c | surátnāso devávītiṁ gamema
07.084.05d | yūyám pāta suastíbhiḥ sádā naḥ

07.085.01a | punīṣé vām arakṣásam manīṣā́ṁ
07.085.01b | sómam índrāya váruṇāya júhvat
07.085.01c | ghr̥tápratīkām uṣásaṁ ná devī́ṁ
07.085.01d | tā́ no yā́mann uruṣyatām abhī́ke

07.085.02a | spárdhante vā́ u devahū́ye átra
07.085.02b | yéṣu dhvajéṣu didyávaḥ pátanti
07.085.02c | yuváṁ tā́m̐ indrāvaruṇāv amítrān
07.085.02d | hatám párācaḥ śáruvā víṣūcaḥ

07.085.03a | ā́paś cid dhí sváyaśasaḥ sádassu
07.085.03b | devī́r índraṁ váruṇaṁ devátā dhúḥ
07.085.03c | kr̥ṣṭī́r anyó dhāráyati práviktā
07.085.03d | vr̥trā́ṇi anyó apratī́ni hanti

07.085.04a | sá sukrátur r̥tacíd astu hótā
07.085.04b | yá āditya śávasā vāṁ námasvān
07.085.04c | āvavártad ávase vāṁ havíṣmān
07.085.04d | ásad ít sá suvitā́ya práyasvān

07.085.05a | iyám índraṁ váruṇam aṣṭa me gī́ḥ
07.085.05b | prā́vat toké tánaye tū́tujānā
07.085.05c | surátnāso devávītiṁ gamema
07.085.05d | yūyám pāta suastíbhiḥ sádā naḥ

07.086.01a | dhī́rā tú asya mahinā́ janū́ṁṣi
07.086.01b | ví yás tastámbha ródasī cid urvī́
07.086.01c | prá nā́kam r̥ṣváṁ nunude br̥hántaṁ
07.086.01d | dvitā́ nákṣatram papráthac ca bhū́ma

07.086.02a | utá sváyā tanúvā sáṁ vade tát
07.086.02b | kadā́ nú antár váruṇe bhuvāni
07.086.02c | kím me havyám áhr̥ṇāno juṣeta
07.086.02d | kadā́ mr̥r̥ḷīkáṁ+ sumánā abhí khyam

07.086.03a | pr̥ché tád éno varuṇa didŕ̥kṣu
07.086.03b | úpo emi cikitúṣo vipŕ̥cham
07.086.03c | samānám ín me kaváyaś cid āhur
07.086.03d | ayáṁ ha túbhyaṁ váruṇo hr̥ṇīte

07.086.04a | kím ā́ga āsa varuṇa jyáyiṣṭhaṁ+
07.086.04b | yát stotā́raṁ jíghāṁsasi sákhāyam
07.086.04c | prá tán me voco dūḷabha svadhāvo
07.086.04d | áva tvānenā́ námasā turá iyām

07.086.05a | áva drugdhā́ni pítriyā sr̥jā no
07.086.05b | áva yā́ vayáṁ cakr̥mā́ tanū́bhiḥ
07.086.05c | áva rājan paśutŕ̥paṁ ná tāyúṁ
07.086.05d | sr̥jā́ vatsáṁ ná dā́mano vásiṣṭham

07.086.06a | ná sá svó dákṣo varuṇa dhrútiḥ sā́
07.086.06b | súrā manyúr vibhī́dako ácittiḥ
07.086.06c | ásti jyā́yān kánīyasa upāré
07.086.06d | svápnaś canéd ánr̥tasya prayotā́

07.086.07a | áraṁ dāsó ná mīḷhúṣe karāṇi
07.086.07b | aháṁ devā́ya bhū́rṇaye ánāgāḥ
07.086.07c | ácetayad acíto devó aryó
07.086.07d | gŕ̥tsaṁ rāyé kavítaro junāti

07.086.08a | ayáṁ sú túbhyaṁ varuṇa svadhāvo
07.086.08b | hr̥dí stóma úpaśritaś cid astu
07.086.08c | śáṁ naḥ kṣéme śám u yóge no astu
07.086.08d | yūyám pāta suastíbhiḥ sádā naḥ

07.087.01a | rádat pathó váruṇaḥ sū́riyāya
07.087.01b | prá árṇāṁsi samudríyā nadī́nām
07.087.01c | sárgo ná sr̥ṣṭó árvatīr r̥tāyáñ
07.087.01d | cakā́ra mahī́r avánīr áhabhyaḥ

07.087.02a | ātmā́ te vā́to rája ā́ navīnot
07.087.02b | paśúr ná bhū́rṇir yávase sasavā́n
07.087.02c | antár mahī́ br̥hatī́ ródasīmé
07.087.02d | víśvā te dhā́ma varuṇa priyā́ṇi

07.087.03a | pári spáśo váruṇasya smádiṣṭā
07.087.03b | ubhé paśyanti ródasī suméke
07.087.03c | r̥tā́vānaḥ kaváyo yajñádhīrāḥ
07.087.03d | prácetaso yá iṣáyanta mánma

07.087.04a | uvā́ca me váruṇo médhirāya
07.087.04b | tríḥ saptá nā́ma ághniyā bibharti
07.087.04c | vidvā́n padásya gúhiyā ná vocad
07.087.04d | yugā́ya vípra úparāya śíkṣan

07.087.05a | tisró dyā́vo níhitā antár asmin
07.087.05b | tisró bhū́mīr úparāḥ ṣáḍvidhānāḥ
07.087.05c | gŕ̥tso rā́jā váruṇaś cakra etáṁ
07.087.05d | diví preṅkháṁ hiraṇyáyaṁ śubhé kám

07.087.06a | áva síndhuṁ váruṇo dyaúr iva sthād
07.087.06b | drapsó ná śvetó mr̥gás túviṣmān
07.087.06c | gambhīráśaṁso rájaso vimā́naḥ
07.087.06d | supārákṣatraḥ sató asyá rā́jā

07.087.07a | yó mr̥r̥ḷáyāti+ cakrúṣe cid ā́go
07.087.07b | vayáṁ siyāma váruṇe ánāgāḥ
07.087.07c | ánu vratā́ni áditer r̥dhánto
07.087.07d | yūyám pāta suastíbhiḥ sádā naḥ

07.088.01a | prá śundhyúvaṁ váruṇāya práyiṣṭhām+
07.088.01b | matíṁ vasiṣṭha mīḷhúṣe bharasva
07.088.01c | yá īm arvā́ñcaṁ kárate yájatraṁ
07.088.01d | sahásrāmaghaṁ vŕ̥ṣaṇam br̥hántam

07.088.02a | ádhā nú asya saṁdŕ̥śaṁ jaganvā́n
07.088.02b | agnér ánīkaṁ váruṇasya maṁsi
07.088.02c | súvar yád áśmann adhipā́ u ándho
07.088.02d | abhí mā vápur dr̥śáye ninīyāt

07.088.03a | ā́ yád ruhā́va váruṇaś ca nā́vam
07.088.03b | prá yát samudrám īráyāva mádhyam
07.088.03c | ádhi yád apā́ṁ sanúbhiś cárāva
07.088.03d | prá preṅkhá īṅkhayāvahai śubhé kám

07.088.04a | vásiṣṭhaṁ ha váruṇo nāví ā́dhād
07.088.04b | ŕ̥ṣiṁ cakāra suápā máhobhiḥ
07.088.04c | stotā́raṁ vípraḥ sudinatvé áhnāṁ
07.088.04d | yā́n nú dyā́vas tatánan yā́d uṣā́saḥ

07.088.05a | kúva tyā́ni nau sakhiyā́ babhūvuḥ
07.088.05b | sácāvahe yád avr̥kám purā́ cit
07.088.05c | br̥hántam mā́naṁ varuṇa svadhāvaḥ
07.088.05d | sahásradvāraṁ jagamā gr̥háṁ te

07.088.06a | yá āpír nítyo varuṇa priyáḥ sán
07.088.06b | tuvā́m ā́gāṁsi kr̥ṇávat sákhā te
07.088.06c | mā́ ta énasvanto yakṣin bhujema
07.088.06d | yandhí ṣmā vípra stuvaté várūtham

07.088.07a | dhruvā́su tvāsú kṣitíṣu kṣiyánto
07.088.07b | ví asmát pā́śaṁ váruṇo mumocat
07.088.07c | ávo vanvānā́ áditer upásthād
07.088.07d | yūyám pāta suastíbhiḥ sádā naḥ

07.089.01a | mó ṣú varuṇa mr̥nmáyaṁ
07.089.01b | gr̥háṁ rājann aháṁ gamam
07.089.01c | mr̥r̥ḷā́+ sukṣatra mr̥r̥ḷáya

07.089.02a | yád émi prasphuránn iva
07.089.02b | dŕ̥tir ná dhmātó adrivaḥ
07.089.02c | mr̥r̥ḷā́+ sukṣatra mr̥r̥ḷáya

07.089.03a | krátvaḥ samaha dīnátā
07.089.03b | pratīpáṁ jagamā śuce
07.089.03c | mr̥r̥ḷā́+ sukṣatra mr̥r̥ḷáya

07.089.04a | apā́m mádhye tasthivā́ṁsaṁ
07.089.04b | tŕ̥ṣṇāvidaj jaritā́ram
07.089.04c | mr̥r̥ḷā́+ sukṣatra mr̥r̥ḷáya

07.089.05a | yát kíṁ cedáṁ varuṇa daíviye jáne
07.089.05b | abhidrohám manuṣíyāś cárāmasi
07.089.05c | ácittī yát táva dhármā yuyopimá
07.089.05d | mā́ nas tásmād énaso deva rīriṣaḥ

07.090.01a | prá vīrayā́ śúcayo dadrire vām
07.090.01b | adhvaryúbhir mádhumantaḥ sutā́saḥ
07.090.01c | váha vāyo niyúto yāhi áchā
07.090.01d | píbā sutásya ándhaso mádāya

07.090.02a | īśānā́ya práhutiṁ yás ta ā́naṭ
07.090.02b | chúciṁ sómaṁ śucipās túbhya@ vāyo
07.090.02c | kr̥ṇóṣi tám mártiyeṣu praśastáṁ
07.090.02d | jātó-jāto jāyate vājī́ asya

07.090.03a | rāyé nú yáṁ jajñátū ródasīmé
07.090.03b | rāyé devī́ dhiṣáṇā dhāti devám
07.090.03c | ádha vāyúṁ niyútaḥ saścata svā́
07.090.03d | utá śvetáṁ vásudhitiṁ nireké

07.090.04a | uchánn uṣásaḥ sudínā ariprā́
07.090.04b | urú jyótir vividur dī́dhiyānāḥ
07.090.04c | gávyaṁ cid ūrvám uśíjo ví vavrus
07.090.04d | téṣām ánu pradívaḥ sasrur ā́paḥ

07.090.05a | té satyéna mánasā dī́dhiyānāḥ
07.090.05b | svéna yuktā́saḥ krátunā vahanti
07.090.05c | índravāyū vīravā́haṁ ráthaṁ vām
07.090.05d | īśānáyor abhí pŕ̥kṣaḥ sacante

07.090.06a | īśānā́so yé dádhate súvar ṇo
07.090.06b | góbhir áśvebhir vásubhir híraṇyaiḥ
07.090.06c | índravāyū sūráyo víśvam ā́yur
07.090.06d | árvadbhir vīraíḥ pŕ̥tanāsu sahyuḥ

07.090.07a | árvanto ná śrávaso bhíkṣamāṇā
07.090.07b | indravāyū́ suṣṭutíbhir vásiṣṭhāḥ
07.090.07c | vājayántaḥ sú ávase huvema
07.090.07d | yūyám pāta suastíbhiḥ sádā naḥ

07.091.01a | kuvíd aṅgá námasā yé vr̥dhā́saḥ
07.091.01b | purā́ devā́ anavadyā́sa ā́san
07.091.01c | té vāyáve mánave bādhitā́ya
07.091.01d | ávāsayann uṣásaṁ sū́riyeṇa

07.091.02a | uśántā dūtā́ ná dábhāya gopā́
07.091.02b | māsáś ca pātháḥ śarádaś ca pūrvī́ḥ
07.091.02c | índravāyū suṣṭutír vām iyānā́
07.091.02d | mārḍīkám īṭṭe suvitáṁ ca návyam

07.091.03a | pī́voannām̐ rayivŕ̥dhaḥ sumedhā́ḥ
07.091.03b | śvetáḥ siṣakti niyútām abhiśrī́ḥ
07.091.03c | té vāyáve sámanaso ví tasthur
07.091.03d | víśvén náraḥ suapatyā́ni cakruḥ

07.091.04a | yā́vat táras tanúvo yā́vad ójo
07.091.04b | yā́van náraś cákṣasā dī́dhiyānāḥ
07.091.04c | śúciṁ sómaṁ śucipā pātam asmé
07.091.04d | índravāyū sádatam barhír édám

07.091.05a | niyuvānā́ niyúta spārhávīrā
07.091.05b | índravāyū saráthaṁ yātam arvā́k
07.091.05c | idáṁ hí vām prábhr̥tam mádhvo ágram
07.091.05d | *ádha priṇānā́+ ví mumuktam asmé

07.091.06a | yā́ vāṁ śatáṁ niyúto yā́ḥ sahásram
07.091.06b | índravāyū viśvávārāḥ sácante
07.091.06c | ā́bhir yātaṁ suvidátrābhir arvā́k
07.091.06d | pātáṁ narā prátibhr̥tasya mádhvaḥ

07.091.07a | árvanto ná śrávaso bhíkṣamāṇā
07.091.07b | indravāyū́ suṣṭutíbhir vásiṣṭhāḥ
07.091.07c | vājayántaḥ sú ávase huvema
07.091.07d | yūyám pāta suastíbhiḥ sádā naḥ

07.092.01a | ā́ vāyo bhūṣa śucipā úpa naḥ
07.092.01b | sahásraṁ te niyúto viśvavāra
07.092.01c | úpo te ándho mádiyam ayāmi
07.092.01d | yásya deva dadhiṣé pūrvapéyam

07.092.02a | prá sótā jīró adhvaréṣu asthāt
07.092.02b | sómam índrāya vāyáve píbadhyai
07.092.02c | prá yád vām mádhvo agriyám bháranti
07.092.02d | adhvaryávo devayántaḥ śácībhiḥ

07.092.03a | prá yā́bhir yā́si dāśuvā́ṁsam áchā
07.092.03b | niyúdbhir vāyav iṣṭáye duroṇé
07.092.03c | ní no rayíṁ subhójasaṁ yuvasva
07.092.03d | ní vīráṁ gávyam áśviyaṁ ca rā́dhaḥ

07.092.04a | yé vāyáva indaramā́danāsa+
07.092.04b | ā́devāso nitóśanāso aryáḥ
07.092.04c | ghnánto vr̥trā́ṇi sūríbhiḥ ṣiyāma
07.092.04d | sāsahvā́ṁso yudhā́ nŕ̥bhir amítrān

07.092.05a | ā́ no niyúdbhiḥ śatínībhir adhvaráṁ
07.092.05b | sahasríṇībhir úpa yāhi yajñám
07.092.05c | vā́yo asmín sávane mādayasva
07.092.05d | yūyám pāta suastíbhiḥ sádā naḥ

07.093.01a | śúciṁ nú stómaṁ návajātam adyá
07.093.01b | índraagnī vr̥trahaṇā juṣéthām
07.093.01c | ubhā́ hí vāṁ suhávā jóhavīmi
07.093.01d | tā́ vā́jaṁ sadyá uśaté dháyiṣṭhā+

07.093.02a | tā́ sānasī́ śavasānā hí bhūtáṁ
07.093.02b | sākaṁvŕ̥dhā śávasā śūśuvā́ṁsā
07.093.02c | kṣáyantau rāyó yávasasya bhū́reḥ
07.093.02d | pr̥ṅktáṁ vā́jasya sthávirasya ghŕ̥ṣveḥ

07.093.03a | úpo ha yád vidáthaṁ vājíno gúr
07.093.03b | dhībhír víprāḥ prámatim ichámānāḥ
07.093.03c | árvanto ná kā́ṣṭhaaṁ nákṣamāṇā
07.093.03d | indraagnī́ jóhuvato náras té

07.093.04a | gīrbhír vípraḥ prámatim ichámāna
07.093.04b | ī́ṭṭe rayíṁ yaśásam pūrvabhā́jam
07.093.04c | índraagnī vr̥trahaṇā suvajrā
07.093.04d | prá no návyebhis tirataṁ dayiṣṇaíḥ+

07.093.05a | sáṁ yán mahī́ mithatī́ spárdhamāne
07.093.05b | tanūrúcā śū́rasātā yátaite
07.093.05c | ádevayuṁ vidáthe devayúbhiḥ
07.093.05d | satrā́ hataṁ somasútā jánena

07.093.06a | imā́m u ṣú sómasutim úpa na
07.093.06b | ā́ indrāgnī saumanasā́ya yātam
07.093.06c | núu cid dhí parimamnā́the asmā́n
07.093.06d | ā́ vāṁ śáśvadbhir vavr̥tīya vā́jaiḥ

07.093.07a | só agna enā́ námasā sámiddho
07.093.07b | áchā mitráṁ váruṇam índraṁ voceḥ
07.093.07c | yát sīm ā́gaś cakr̥mā́ tát sú mr̥r̥ḷa+
07.093.07d | tád aryamā́ áditiḥ śiśrathantu

07.093.08a | etā́ agna āśuṣāṇā́sa iṣṭī́r
07.093.08b | yuvóḥ sácā abhí aśyāma vā́jān
07.093.08c | méndro no víṣṇur marútaḥ pári khyan
07.093.08d | yūyám pāta suastíbhiḥ sádā naḥ

07.094.01a | iyáṁ vām asyá mánmana
07.094.01b | índrāgnī pūrviyástutiḥ
07.094.01c | abhrā́d vr̥ṣṭír ivājani

07.094.02a | śr̥ṇutáṁ jaritúr hávam
07.094.02b | índrāgnī vánataṁ gíraḥ
07.094.02c | īśānā́ pipyataṁ dhíyaḥ

07.094.03a | mā́ pāpatvā́ya no narā
07.094.03b | índrāgnī mā́bhíśastaye
07.094.03c | mā́ no rīradhataṁ nidé

07.094.04a | índre agnā́ námo br̥hát
07.094.04b | suvr̥ktím érayāmahe
07.094.04c | dhiyā́ dhénā avasyávaḥ

07.094.05a | tā́ hí śáśvanta ī́ḷata
07.094.05b | itthā́ víprāsa ūtáye
07.094.05c | sabā́dho vā́jasātaye

07.094.06a | tā́ vāṁ gīrbhír vipanyávaḥ
07.094.06b | práyasvanto havāmahe
07.094.06c | medhásātā saniṣyávaḥ

07.094.07a | índrāgnī ávasā́ gatam
07.094.07b | asmábhyaṁ carṣaṇīsahā
07.094.07c | mā́ no duḥśáṁsa īśata

07.094.08a | mā́ kásya no áraruṣo
07.094.08b | dhūrtíḥ práṇaṅ mártiyasya
07.094.08c | índrāgnī śárma yachatam

07.094.09a | gómad dhíraṇyavad vásu
07.094.09b | yád vām áśvāvad ī́mahe
07.094.09c | índrāgnī tád vanemahi

07.094.10a | yát sóma ā́ suté nára
07.094.10b | indraagnī́ ájohavuḥ
07.094.10c | sáptīvantā saparyávaḥ

07.094.11a | ukthébhir vr̥trahántamā
07.094.11b | yā́ mandānā́ cid ā́ girā́
07.094.11c | āṅgūṣaír āvívāsataḥ

07.094.12a | tā́v íd duḥśáṁsam mártiyaṁ
07.094.12b | dúrvidvāṁsaṁ rakṣasvínam
07.094.12c | ābhogáṁ hánmanā hatam
07.094.12d | udadhíṁ hánmanā hatam

07.095.01a | prá kṣódasā dhā́yasā sasra eṣā́
07.095.01b | sárasvatī dharúṇam ā́yasī pū́ḥ
07.095.01c | prabā́badhānā rathíyeva yāti
07.095.01d | víśvā apó mahinā́ síndhur anyā́ḥ

07.095.02a | ékācetat sárasvatī nadī́nāṁ
07.095.02b | śúcir yatī́ giríbhya ā́ samudrā́t
07.095.02c | rāyáś cétantī bhúvanasya bhū́rer
07.095.02d | ghr̥tám páyo duduhe nā́huṣāya

07.095.03a | sá vāvr̥dhe náriyo yóṣaṇāsu
07.095.03b | vŕ̥ṣā śíśur vr̥ṣabhó yajñíyāsu
07.095.03c | sá vājínam maghávadbhyo dadhāti
07.095.03d | ví sātáye tanúvam māmr̥jīta

07.095.04a | utá syā́ naḥ sárasvatī juṣāṇā́
07.095.04b | úpa śravat subhágā yajṇé asmín
07.095.04c | mitájñubhir namasíyair iyānā́
07.095.04d | rāyā́ yujā́ cid úttarā sákhibhyaḥ

07.095.05a | imā́ júhvānā yuṣmád ā́ námobhiḥ
07.095.05b | práti stómaṁ sarasvati juṣasva
07.095.05c | táva śárman priyátame dádhānā
07.095.05d | úpa stheyāma śaraṇáṁ ná vr̥kṣám

07.095.06a | ayám u te sarasvati vásiṣṭho
07.095.06b | dvā́rāv r̥tásya subhage ví āvaḥ
07.095.06c | várdha śubhre stuvaté rāsi vā́jān
07.095.06d | yūyám pāta suastíbhiḥ sádā naḥ

07.096.01a | br̥hád u gāyiṣe váco
07.096.01b | asuríyā nadī́naam
07.096.01c | sárasvatīm ín mahayā suvr̥ktíbhi
07.096.01d | stómair vasiṣṭha ródasī

07.096.02a | ubhé yát te mahinā́ śubhre ándhasī
07.096.02b | adhikṣiyánti pūrávaḥ
07.096.02c | sā́ no bodhi avitrī́ marútsakhā
07.096.02d | códa rā́dho maghónaam

07.096.03a | bhadrám íd bhadrā́ kr̥ṇavat sárasvatī
07.096.03b | ákavārī cetati vājínīvatī
07.096.03c | gr̥ṇānā́ jamadagnivát
07.096.03d | stuvānā́ ca vasiṣṭhavát

07.096.04a | janīyánto nú ágravaḥ
07.096.04b | putrīyántaḥ sudā́navaḥ
07.096.04c | sárasvantaṁ havāmahe

07.096.05a | yé te sarasva ūrmáyo
07.096.05b | mádhumanto ghr̥taścútaḥ
07.096.05c | tébhir no avitā́ bhava

07.096.06a | pīpivā́ṁsaṁ sárasvata
07.096.06b | stánaṁ yó viśvádarśataḥ
07.096.06c | bhakṣīmáhi prajā́m íṣam

07.097.01a | yajñé divó nr̥ṣádane pr̥thivyā́
07.097.01b | náro yátra devayávo mádanti
07.097.01c | índrāya yátra sávanāni sunvé
07.097.01d | gáman mádāya prathamáṁ váyaś ca

07.097.02a | ā́ daíviyā vr̥ṇīmahe ávāṁsi
07.097.02b | bŕ̥haspátir no maha ā́ sakhāyaḥ
07.097.02c | yáthā bhávema mīḷhúṣe ánāgā
07.097.02d | yó no dātā́ parāvátaḥ pitéva

07.097.03a | tám u jyáyiṣṭhaṁ+ námasā havírbhiḥ
07.097.03b | suśévam bráhmaṇas pátiṁ gr̥ṇīṣe
07.097.03c | índraṁ ślóko máhi daívyaḥ siṣaktu
07.097.03d | yó bráhmaṇo devákr̥tasya rā́jā

07.097.04a | sá ā́ no yóniṁ sadatu práyiṣṭho+
07.097.04b | bŕ̥haspátir viśvávāro yó ásti
07.097.04c | kā́mo rāyáḥ suvī́riyasya táṁ dāt
07.097.04d | párṣan no áti saścáto áriṣṭān

07.097.05a | tám ā́ no arkám amŕ̥tāya júṣṭam
07.097.05b | imé dhāsur amŕ̥tāsaḥ purājā́ḥ
07.097.05c | śúcikrandaṁ yajatám pastiyā́nām
07.097.05d | bŕ̥haspátim anarvā́ṇaṁ huvema

07.097.06a | táṁ śagmā́so ̀ aruṣā́so áśvā
07.097.06b | bŕ̥haspátiṁ sahavā́ho vahanti
07.097.06c | sáhaś cid yásya nī́lavat sadhásthaṁ
07.097.06d | nábho ná rūpám aruṣáṁ vásānāḥ

07.097.07a | sá hí śúciḥ śatápatraḥ sá śundhyúr
07.097.07b | híraṇyavāśīr iṣiráḥ suvarṣā́ḥ
07.097.07c | bŕ̥haspátiḥ sá suāveśá r̥ṣváḥ
07.097.07d | purū́ sákhibhya āsutíṁ káriṣṭhaḥ

07.097.08a | devī́ devásya ródasī jánitrī
07.097.08b | bŕ̥haspátiṁ vāvr̥dhatur mahitvā́
07.097.08c | dakṣā́yiyāya dakṣatā sakhāyaḥ
07.097.08d | kárad bráhmaṇe sutárā sugādhā́

07.097.09a | iyáṁ vām brahmaṇas pate suvr̥ktír
07.097.09b | bráhma índrāya vajríṇe akāri
07.097.09c | aviṣṭáṁ dhíyo jigr̥tám púraṁdhīr
07.097.09d | jajastám aryó vanúṣām árātīḥ

07.097.10a | bŕ̥haspate yuvám índraś ca vásvo
07.097.10b | divyásyeśāthe utá pā́rthivasya
07.097.10c | dhattáṁ rayíṁ stuvaté kīráye cid
07.097.10d | yūyám pāta suastíbhiḥ sádā naḥ

07.098.01a | ádhvaryavo aruṇáṁ dugdhám aṁśúṁ
07.098.01b | juhótana vr̥ṣabhā́ya kṣitīnā́m
07.098.01c | gaurā́d védīyām̐ avapā́nam índro
07.098.01d | viśvā́héd yāti sutásomam ichán

07.098.02a | yád dadhiṣé pradívi cā́ru ánnaṁ
07.098.02b | divé-dive pītím íd asya vakṣi
07.098.02c | utá hr̥dótá mánasā juṣāṇá
07.098.02d | uśánn indra prásthitān pāhi sómān

07.098.03a | jajñānáḥ sómaṁ sáhase papātha
07.098.03b | prá te mātā́ mahimā́nam uvāca
07.098.03c | éndra paprātha urú antárikṣaṁ
07.098.03d | yudhā́ devébhyo várivaś cakartha

07.098.04a | yád yodháyā maható mányamānān
07.098.04b | sā́kṣāma tā́n bāhúbhiḥ śā́śadānān
07.098.04c | yád vā nŕ̥bhir vŕ̥ta indrābhiyúdhyās
07.098.04d | táṁ tváyājíṁ sauśravasáṁ jayema

07.098.05a | préndrasya vocam prathamā́ kr̥tā́ni
07.098.05b | prá nū́tanā maghávā yā́ cakā́ra
07.098.05c | yadéd ádevīr ásahiṣṭa māyā́
07.098.05d | áthābhavat kévalaḥ sómo asya

07.098.06a | távedáṁ víśvam abhítaḥ paśavya\ṁ
07.098.06b | yát páśyasi cákṣasā sū́riyasya
07.098.06c | gávām asi gópatir éka indra
07.098.06d | bhakṣīmáhi te práyatasya vásvaḥ

07.098.07a | bŕ̥haspate yuvám índraś ca vásvo
07.098.07b | divyásyeśāthe utá pā́rthivasya
07.098.07c | dhattáṁ rayíṁ stuvaté kīráye cid
07.098.07d | yūyám pāta suastíbhiḥ sádā naḥ

07.099.01a | paró mā́trayā tanúvā vr̥dhāna
07.099.01b | ná te mahitvám ánu aśnuvanti
07.099.01c | ubhé te vidma rájasī pr̥thivyā́
07.099.01d | víṣṇo deva tvám paramásya vitse

07.099.02a | ná te viṣṇo jā́yamāno ná jātó
07.099.02b | déva mahimnáḥ páram ántam āpa
07.099.02c | úd astabhnā nā́kam r̥ṣvám br̥hántaṁ
07.099.02d | dādhártha prā́cīṁ kakúbham pr̥thivyā́ḥ

07.099.03a | írāvatī dhenumátī hí bhūtáṁ
07.099.03b | sūyavasínī mánuṣe daśasyā́
07.099.03c | ví astabhnā ródasī viṣṇav eté
07.099.03d | dādhártha pr̥thivī́m abhíto mayū́khaiḥ

07.099.04a | urúṁ yajñā́ya cakrathur ulokáṁ&
07.099.04b | janáyantā sū́ryam uṣā́sam agním
07.099.04c | dā́sasya cid vr̥ṣaśiprásya māyā́
07.099.04d | jaghnáthur narā pr̥tanā́jiyeṣu

07.099.05a | índrāviṣṇū dr̥ṁhitā́ḥ śámbarasya
07.099.05b | náva púro navatíṁ ca śnathiṣṭam
07.099.05c | śatáṁ varcínaḥ sahásraṁ ca sākáṁ
07.099.05d | hathó apratí ásurasya vīrā́n

07.099.06a | iyám manīṣā́ br̥hatī́ br̥hántā
07.099.06b | urukramā́ tavásā vardháyantī
07.099.06c | raré vāṁ stómaṁ vidátheṣu viṣṇo
07.099.06d | pínvatam íṣo vr̥jáneṣu indra

07.099.07a | váṣaṭ te viṣṇav āsá ā́ kr̥ṇomi
07.099.07b | tán me juṣasva śipiviṣṭa havyám
07.099.07c | várdhantu tvā suṣṭutáyo gíro me
07.099.07d | yūyám pāta suastíbhiḥ sádā naḥ

07.100.01a | núu mártio@ dayate saniṣyán
07.100.01b | yó víṣṇava urugāyā́ya dā́śat
07.100.01c | prá yáḥ satrā́cā mánasā yájāta
07.100.01d | etā́vantaṁ náriyam āvívāsāt

07.100.02a | tuváṁ viṣṇo sumatíṁ viśvájanyām
07.100.02b | áprayutām evayāvo matíṁ dāḥ
07.100.02c | párco yáthā naḥ suvitásya bhū́rer
07.100.02d | áśvāvataḥ puruścandrásya rāyáḥ

07.100.03a | trír deváḥ ̀ pr̥thivī́m eṣá etā́ṁ
07.100.03b | ví cakrame śatárcasam mahitvā́
07.100.03c | prá víṣṇur astu tavásas távīyān
07.100.03d | tveṣáṁ hí asya sthávirasya nā́ma

07.100.04a | ví cakrame pr̥thivī́m eṣá etā́ṁ
07.100.04b | kṣétrāya víṣṇur mánuṣe daśasyán
07.100.04c | dhruvā́so asya kīráyo jánāsa
07.100.04d | urukṣitíṁ sujánimā cakāra

07.100.05a | prá tát te adyá śipiviṣṭa nā́ma
07.100.05b | aryáḥ śaṁsāmi vayúnāni vidvā́n
07.100.05c | táṁ tvā gr̥ṇāmi tavásam átavyān
07.100.05d | kṣáyantam asyá rájasaḥ parāké

07.100.06a | kím ít te viṣṇo paricákṣiyam bhūt
07.100.06b | prá yád vavakṣé śipiviṣṭó asmi
07.100.06c | mā́ várpo asmád ápa gūha etád
07.100.06d | yád anyárūpaḥ samithé babhū́tha

07.100.07a | váṣaṭ te viṣṇav āsá ā́ kr̥ṇomi
07.100.07b | tán me juṣasva śipiviṣṭa havyám
07.100.07c | várdhantu tvā suṣṭutáyo gíro me
07.100.07d | yūyám pāta suastíbhiḥ sádā naḥ

07.101.01a | tisró vā́caḥ prá vada jyótiragrā
07.101.01b | yā́ etád duhré madhudoghám ū́dhaḥ
07.101.01c | sá vatsáṁ kr̥ṇván gárbham óṣadhīnāṁ
07.101.01d | sadyó jātó vr̥ṣabhó roravīti

07.101.02a | yó várdhana óṣadhīnāṁ yó apā́ṁ
07.101.02b | yó víśvasya jágato devá ī́śe
07.101.02c | sá tridhā́tu śaraṇáṁ śárma yaṁsat
07.101.02d | trivártu jyótiḥ suabhiṣṭí asmé

07.101.03a | starī́r u tvad bhávati sū́ta u tvad
07.101.03b | yathāvaśáṁ tanúvaṁ cakra eṣáḥ
07.101.03c | pitúḥ páyaḥ práti gr̥bhṇāti mātā́
07.101.03d | téna pitā́ vardhate téna putráḥ

07.101.04a | yásmin víśvāni bhúvanāni tasthús
07.101.04b | tisró dyā́vas treedhā́ sasrúr ā́paḥ
07.101.04c | tráyaḥ kóśāsa upasécanāso
07.101.04d | mádhva ścotanti abhíto virapśám

07.101.05a | idáṁ vácaḥ parjányāya svarā́je
07.101.05b | hr̥dó astu ántaraṁ táj jujoṣat
07.101.05c | mayobhúvo vr̥ṣṭáyaḥ santu asmé
07.101.05d | supippalā́ óṣadhīr devágopāḥ

07.101.06a | sá retodhā́ vr̥ṣabháḥ śáśvatīnāṁ
07.101.06b | tásminn ātmā́ jágatas tasthúṣaś ca
07.101.06c | tán ma rtám pātu śatáśāradāya
07.101.06d | yūyám pāta suastíbhiḥ sádā naḥ

07.102.01a | parjányāya prá gāyata
07.102.01b | divás putrā́ya mīḷhúṣe
07.102.01c | sá no yávasam ichatu

07.102.02a | yó gárbham óṣadhīnaaṁ
07.102.02b | gávāṁ kr̥ṇóti árvatām
07.102.02c | parjányaḥ puruṣī́ṇaam

07.102.03a | tásmā íd āsíye havír
07.102.03b | juhótā mádhumattamam
07.102.03c | íḷāṁ naḥ saṁyátaṁ karat

07.103.01a | saṁvatsaráṁ śaśayānā́
07.103.01b | brāhmaṇā́ vratacāríṇaḥ
07.103.01c | vā́cam parjányajinvitām
07.103.01d | prá maṇḍū́kā avādiṣuḥ

07.103.02a | divyā́ ā́po abhí yád enam ā́yan
07.103.02b | dŕ̥tiṁ ná śúṣkaṁ sarasī́ śáyānam
07.103.02c | gávām áha ná māyúr vatsínīnām
07.103.02d | maṇḍū́kānāṁ vagnúr átrā sám eti

07.103.03a | yád īm enām̐ uśató abhy ávarṣīt
07.103.03b | tr̥ṣyā́vataḥ prāvŕ̥ṣi ā́gatāyām
07.103.03c | akhkhalīkŕ̥tyā pitáraṁ ná putró
07.103.03d | anyó anyám úpa vádantam eti

07.103.04a | anyó anyám ánu gr̥bhṇāti enor
07.103.04b | apā́m prasargé yád ámandiṣātām
07.103.04c | maṇḍū́ko yád abhívr̥ṣṭaḥ kániṣkan
07.103.04d | pŕ̥śniḥ sampr̥ṅkté háritena vā́cam

07.103.05a | yád eṣaam anyó anyásya vā́caṁ
07.103.05b | śāktásyeva vádati śíkṣamāṇaḥ
07.103.05c | sárvaṁ tád eṣāṁ samŕ̥dheva párva
07.103.05d | yát suvā́co vádathanā́dhi apsú

07.103.06a | gómāyur éko ajámāyur ékaḥ
07.103.06b | pŕ̥śnir éko hárita éka eṣām
07.103.06c | samānáṁ nā́ma bíbhrato vírūpāḥ
07.103.06d | purutrā́ vā́cam pipiśur vádantaḥ

07.103.07a | brāhmaṇā́so atirātré ná sóme
07.103.07b | sáro ná pūrṇám abhíto vádantaḥ
07.103.07c | saṁvatsarásya tád áhaḥ pári ṣṭha
07.103.07d | yán maṇḍūkāḥ prāvr̥ṣī́ṇam babhū́va

07.103.08a | brāhmaṇā́saḥ somíno vā́cam akrata
07.103.08b | bráhma kr̥ṇvántaḥ parivatsarī́ṇam
07.103.08c | adhvaryávo gharmíṇaḥ siṣvidānā́
07.103.08d | āvír bhavanti gúhiyā ná ké cit

07.103.09a | deváhitiṁ jugupur dvādaśásya
07.103.09b | r̥túṁ náro ná prá minanti eté
07.103.09c | saṁvatsaré prāvŕ̥ṣi ā́gatāyāṁ
07.103.09d | taptā́ gharmā́ aśnuvate visargám

07.103.10a | gómāyur adād ajámāyur adāt
07.103.10b | pŕ̥śnir adād dhárito no vásūni
07.103.10c | gávām maṇḍū́kā dádataḥ śatā́ni
07.103.10d | sahasrasāvé prá tiranta ā́yuḥ

07.104.01a | índrāsomā tápataṁ rákṣa ubjátaṁ
07.104.01b | ní arpayataṁ vr̥ṣaṇā tamovŕ̥dhaḥ
07.104.01c | párā śr̥ṇītam acíto ní oṣataṁ
07.104.01d | hatáṁ nudéthāṁ ní śiśītam atríṇaḥ

07.104.02a | índrāsomā sám agháśaṁsam abhy a\gháṁ
07.104.02b | tápur yayastu carúr agnivā́m̐ iva
07.104.02c | brahmadvíṣe kravyā́de ghorácakṣase
07.104.02d | dvéṣo dhattam anavāyáṁ kimīdíne

07.104.03a | índrāsomā duṣkŕ̥to vavré antár
07.104.03b | anārambhaṇé támasi prá vidhyatam
07.104.03c | yáthā nā́taḥ púnar ékaś canódáyat
07.104.03d | tád vām astu sáhase manyumác chávaḥ

07.104.04a | índrāsomā vartáyataṁ divó vadháṁ
07.104.04b | sám pr̥thivyā́ agháśaṁsāya tárhaṇam
07.104.04c | út takṣataṁ svaríyam párvatebhiyo
07.104.04d | yéna rákṣo vāvr̥dhānáṁ nijū́rvathaḥ

07.104.05a | índrāsomā vartáyataṁ divás pári
07.104.05b | agnitaptébhir yuvám áśmahanmabhiḥ
07.104.05c | tápurvadhebhir ajárebhir atríṇo
07.104.05d | ní párśāne vidhyataṁ yántu nisvarám

07.104.06a | índrāsomā pári vām bhūtu viśváta
07.104.06b | iyám matíḥ kakṣiyā́śveva vājínā
07.104.06c | yā́ṁ vāṁ hótrām parihinómi medháyā
07.104.06d | imā́ bráhmāṇi nr̥pátīva jinvatam

07.104.07a | práti smarethāṁ tujáyadbhir évair
07.104.07b | hatáṁ druhó rakṣáso bhaṅgurā́vataḥ
07.104.07c | índrāsomā duṣkŕ̥te mā́ sugám bhūd
07.104.07d | yó naḥ kadā́ cid abhidā́sati druhā́

07.104.08a | yó mā pā́kena mánasā cárantam
07.104.08b | abhicáṣṭe ánr̥tebhir vácobhiḥ
07.104.08c | ā́pa iva kāśínā sáṁgr̥bhītā
07.104.08d | ásann astu ā́sata indra vaktā́

07.104.09a | yé pākaśaṁsáṁ viháranta évair
07.104.09b | yé vā bhadráṁ dūṣáyanti svadhā́bhiḥ
07.104.09c | áhaye vā tā́n pradádātu sóma
07.104.09d | ā́ vā dadhātu nírr̥ter upásthe

07.104.10a | yó no rásaṁ dípsati pitvó agne
07.104.10b | yó áśvānāṁ yó gávāṁ yás tanū́nām
07.104.10c | ripú stená steyakŕ̥d dabhrám etu
07.104.10d | ní ṣá hīyatāṁ tanúvā tánā ca

07.104.11a | paráḥ só astu tanúvā tánā ca
07.104.11b | tisráḥ pr̥thivī́r adhó astu víśvāḥ
07.104.11c | práti śuṣyatu yáśo asya devā
07.104.11d | yó no dívā dípsati yáś ca náktam

07.104.12a | suvijñānáṁ cikitúṣe jánāya
07.104.12b | sác cā́sac ca vácasī paspr̥dhāte
07.104.12c | táyor yát satyáṁ yatarád ŕ̥jīyas
07.104.12d | tád ít sómo avati hánti ā́sat

07.104.13a | ná vā́ u sómo vr̥jináṁ hinoti
07.104.13b | ná kṣatríyam mithuyā́ dhāráyantam
07.104.13c | hánti rákṣo hánti ā́sad vádantam
07.104.13d | ubhā́v índrasya prásitau śayāte

07.104.14a | yádi vāhám ánr̥tadeva ā́sa
07.104.14b | móghaṁ vā devā́m̐ apiūhé agne
07.104.14c | kím asmábhyaṁ jātavedo hr̥ṇīṣe
07.104.14d | droghavā́cas te nirr̥tháṁ sacantām

07.104.15a | adyā́ murīya yádi yātudhā́no ásmi
07.104.15b | yádi vā́yus tatápa pū́ruṣasya
07.104.15c | ádhā sá vīraír daśábhir ví yūyā
07.104.15d | yó mā móghaṁ yā́tudhānéti ā́ha

07.104.16a | yó mā́yātuṁ yā́tudhānéti ā́ha
07.104.16b | yó vā rakṣā́ḥ śúcir asmī́ti ā́ha
07.104.16c | índras táṁ hantu mahatā́ vadhéna
07.104.16d | víśvasya jantór adhamás padīṣṭa

07.104.17a | prá yā́ jígāti khargáleva náktam
07.104.17b | ápa druhā́ tanúvaṁ gū́hamānā
07.104.17c | vavrā́m̐ anantā́m̐ áva sā́ padīṣṭa
07.104.17d | grā́vāṇo ghnantu rakṣása upabdaíḥ

07.104.18a | ví tiṣṭhadhvam maruto vikṣú icháta
07.104.18b | gr̥bhāyáta rakṣásaḥ sám pinaṣṭana
07.104.18c | váyo yé bhūtvī́ patáyanti naktábhir
07.104.18d | yé vā rípo dadhiré devé adhvaré

07.104.19a | prá vartaya divó áśmānam indra
07.104.19b | sómaśitam maghavan sáṁ śiśādhi
07.104.19c | prā́ktād ápāktād adharā́d údaktād
07.104.19d | abhí jahi rakṣásaḥ párvatena

07.104.20a | etá u tyé patayanti śváyātava
07.104.20b | índraṁ dipsanti dipsávo ádābhiyam
07.104.20c | śíśīte śakráḥ píśunebhiyo vadháṁ
07.104.20d | nūnáṁ sr̥jad aśániṁ yātumádbhiyaḥ

07.104.21a | índro yātūnā́m abhavat parāśaró
07.104.21b | havirmáthīnām abhí āvívāsatām
07.104.21c | abhī́d u śakráḥ paraśúr yáthā vánam
07.104.21d | pā́treva bhindán satá eti rakṣásaḥ

07.104.22a | úlūkayātuṁ śuśulū́kayātuṁ
07.104.22b | jahí śváyātum utá kókayātum
07.104.22c | suparṇáyātum utá gŕ̥dhrayātuṁ
07.104.22d | dr̥ṣádeva prá mr̥ṇa rákṣa indra

07.104.23a | mā́ no rákṣo abhí naḍ yātumā́vatām
07.104.23b | ápochatu mithunā́ yā́ kimīdínā
07.104.23c | pr̥thivī́ naḥ pā́rthivāt pātu áṁhaso
07.104.23d | antárikṣaṁ diviyā́t pātu asmā́n

07.104.24a | índra jahí púmāṁsaṁ yātudhā́nam
07.104.24b | utá stríyam māyáyā śā́śadānām
07.104.24c | vígrīvāso mū́radevā r̥dantu
07.104.24d | mā́ té dr̥śan sū́riyam uccárantam

07.104.25a | práti cakṣva ví cakṣuva
07.104.25b | índraś ca soma jāgr̥tam
07.104.25c | rákṣobhyo vadhám asyatam
07.104.25d | aśániṁ yātumádbhiyaḥ

08.001.01a | mā́ cid anyád ví śaṁsata
08.001.01b | sákhāyo mā́ riṣaṇyata
08.001.01c | índram ít stotā vŕ̥ṣaṇaṁ sácā suté
08.001.01d | múhur ukthā́ ca śaṁsata

08.001.02a | avakrakṣíṇaṁ vr̥ṣabháṁ yathājúraṁ
08.001.02b | gáaṁ ná carṣaṇīsáham
08.001.02c | vidvéṣaṇaṁ saṁvánanobhayaṁkarám
08.001.02d | máṁhiṣṭham ubhayāvínam

08.001.03a | yác cid dhí tvā jánā imé
08.001.03b | nā́nā hávanta ūtáye
08.001.03c | asmā́kam bráhma idám indra bhūtu te
08.001.03d | áhā víśvā ca várdhanam

08.001.04a | ví tartūryante maghavan vipaścíto
08.001.04b | aryó vípo jánānaam
08.001.04c | úpa kramasva pururū́pam ā́ bhara
08.001.04d | vā́jaṁ nédiṣṭham ūtáye

08.001.05a | mahé caná tvā́m adrivaḥ
08.001.05b | párā śulkā́ya deeyām
08.001.05c | ná sahásrāya nā́yútāya vajrivo
08.001.05d | ná śatā́ya śatāmagha

08.001.06a | vásyām̐ indrāsi me pitúr
08.001.06b | utá bhrā́tur ábhuñjataḥ
08.001.06c | mātā́ ca me chadayathaḥ samā́ vaso
08.001.06d | vasutvanā́ya rā́dhase

08.001.07a | kúveyatha kuvéd asi
08.001.07b | purutrā́ cid dhí te mánaḥ
08.001.07c | álarṣi yudhma khajakr̥t puraṁdara
08.001.07d | prá gāyatrā́ agāsiṣuḥ

08.001.08a | prā́smai gāyatrám arcata
08.001.08b | vāvā́tur yáḥ puraṁdaráḥ
08.001.08c | yā́bhiḥ kāṇvásya úpa barhír āsádaṁ
08.001.08d | yā́sad vajrī́ bhinát púraḥ

08.001.09a | yé te sánti daśagvínaḥ
08.001.09b | śatíno yé sahasríṇaḥ
08.001.09c | áśvāso yé te vŕ̥ṣaṇo raghudrúvas
08.001.09d | tébhir nas tū́yam ā́ gahi

08.001.10a | ā́ tú adyá sabardúghāṁ
08.001.10b | huvé gāyatrávepasam
08.001.10c | índraṁ dhenúṁ sudúghām ániyām íṣam
08.001.10d | urúdhārām araṁkŕ̥tam

08.001.11a | yát tudát sū́ra étaśaṁ
08.001.11b | vaṅkū́ vā́tasya parṇínā
08.001.11c | váhat kútsam ārjuneyáṁ śatákratuḥ
08.001.11d | tsárad gandharvám ástr̥tam

08.001.12a | yá r̥té cid abhiśríṣaḥ
08.001.12b | purā́ jatrúbhya ātŕ̥daḥ
08.001.12c | sáṁdhātā saṁdhím maghávā purūvásur
08.001.12d | íṣkartā víhrutam púnaḥ

08.001.13a | mā́ bhūma níṣṭiyā iva
08.001.13b | índra tvád áraṇā iva
08.001.13c | vánāni ná prajahitā́ni adrivo
08.001.13d | duróṣāso amanmahi

08.001.14a | ámanmahī́d anāśávo
08.001.14b | anugrā́saś ca vr̥trahan
08.001.14c | sakŕ̥t sú te mahatā́ śūra rā́dhasā
08.001.14d | ánu stómam mudīmahi

08.001.15a | yádi stómam máma śrávad
08.001.15b | asmā́kam índram índavaḥ
08.001.15c | tiráḥ pavítraṁ sasr̥vā́ṁsa āśávo
08.001.15d | mándantu tugriyāvŕ̥dhaḥ

08.001.16a | ā́ tú adyá sadhástutiṁ
08.001.16b | vāvā́tuḥ sákhyur ā́ gahi
08.001.16c | úpastutir maghónām prá tvā avatu
08.001.16d | ádhā te vaśmi suṣṭutím

08.001.17a | sótā hí sómam ádribhir
08.001.17b | ém enam apsú dhāvata
08.001.17c | gavyā́ vástreva vāsáyanta ín náro
08.001.17d | nír dhukṣan vakṣáṇābhiyaḥ

08.001.18a | ádha jmó ádha vā divó
08.001.18b | br̥ható rocanā́d ádhi
08.001.18c | ayā́ vardhasva tanúvā girā́ máma
08.001.18d | ā́ jātā́ sukrato pr̥ṇa

08.001.19a | índrāya sú madíntamaṁ
08.001.19b | sómaṁ sotā váreṇiyam
08.001.19c | śakrá eṇam pīpayad víśvayā dhiyā́
08.001.19d | hinuvānáṁ ná vājayúm

08.001.20a | mā́ tvā sómasya gáldayā
08.001.20b | sádā yā́cann aháṁ girā́
08.001.20c | bhū́rṇim mr̥gáṁ ná sávaneṣu cukrudhaṁ
08.001.20d | ká ī́śānaṁ ná yāciṣat

08.001.21a | mádena iṣitám mádam
08.001.21b | ugrám ugréṇa śávasā
08.001.21c | víśveṣaaṁ tarutā́ram madacyútam
08.001.21d | máde hí ṣmā dádāti naḥ

08.001.22a | śévāre vā́riyā purú
08.001.22b | devó mártāya dāśúṣe
08.001.22c | sá sunvaté ca stuvaté ca rāsate
08.001.22d | viśvágūrto ariṣṭutáḥ

08.001.23a | ā́ indra yāhi mátsuva
08.001.23b | citréṇa deva rā́dhasā
08.001.23c | sáro ná prāsi udáraṁ sápītibhir
08.001.23d | ā́ sómebhir urú sphirám

08.001.24a | ā́ tvā sahásram ā́ śatáṁ
08.001.24b | yuktā́ ráthe hiraṇyáye
08.001.24c | brahmayújo háraya indra keśíno
08.001.24d | váhantu sómapītaye

08.001.25a | ā́ tvā ráthe hiraṇyáye
08.001.25b | hárī mayū́raśepiyā
08.001.25c | śitipr̥ṣṭhā́ vahatām mádhvo ándhaso
08.001.25d | vivákṣaṇasya pītáye

08.001.26a | píbā tú asyá girvaṇaḥ
08.001.26b | sutásya pūrvapā́ iva
08.001.26c | páriṣkr̥tasya rasína iyám āsutíś
08.001.26d | cā́rur mádāya patyate

08.001.27a | yá éko ásti daṁsánā
08.001.27b | mahā́m̐ ugró abhí vrataíḥ
08.001.27c | gámat sá śiprī́ ná sá yoṣad ā́ gamad
08.001.27d | dhávaṁ ná pári varjati

08.001.28a | tuvám púraṁ cariṣṇúvaṁ
08.001.28b | vadhaíḥ śúṣṇasya sám piṇak
08.001.28c | tuvám bháa ánu caro ádha dvitā́
08.001.28d | yád indra háviyo bhúvaḥ

08.001.29a | máma tvā sū́ra údite
08.001.29b | máma madhyáṁdine diváḥ
08.001.29c | máma prapitvé apiśarvaré vasav
08.001.29d | ā́ stómāso avr̥tsata

08.001.30a | stuhí stuhī́d eté ghā te
08.001.30b | máṁhiṣṭhāso maghónaam
08.001.30c | ninditā́śvaḥ prapathī́ paramajiyā́
08.001.30d | maghásya medhiyātithe

08.001.31a | ā́ yád áśvān vánanvataḥ
08.001.31b | śraddháyāháṁ ráthe ruhám
08.001.31c | utá vāmásya vásunaś ciketati
08.001.31d | yó ásti yā́duvaḥ paśúḥ

08.001.32a | yá r̥jrā́ máhya@ māmahé
08.001.32b | sahá tvacā́ hiraṇyáyā
08.001.32c | eṣá víśvāni abhí astu saúbhagā
08.001.32d | āsaṅgásya svanádrathaḥ

08.001.33a | ádha plā́yogir áti dāsad anyā́n
08.001.33b | āsaṅgó agne daśábhiḥ sahásraiḥ
08.001.33c | ádhokṣáṇo dáśa máhyaṁ rúśanto
08.001.33d | naḷā́ iva sáraso nír atiṣṭhan

08.001.34a | ánv asya sthūráṁ dadr̥śe purástād
08.001.34b | anasthá ūrúr avarámbamāṇaḥ
08.001.34c | śáśvatī nā́rī abhicákṣiyāha
08.001.34d | súbhadram arya bhójanam bibharṣi

08.002.01a | idáṁ vaso sutám ándhaḥ
08.002.01b | píbā súpūrṇam udáram
08.002.01c | ánābhayin rarimā́ te

08.002.02a | nŕ̥bhir dhūtáḥ sutó áśnair
08.002.02b | ávyo vā́raiḥ páripūtaḥ
08.002.02c | áśvo ná niktó nadī́ṣu

08.002.03a | táṁ te yávaṁ yáthā góbhiḥ
08.002.03b | svādúm akarma śrīṇántaḥ
08.002.03c | índra tvāsmín sadhamā́de

08.002.04a | índra ít somapā́ éka
08.002.04b | índraḥ sutapā́ viśvā́yuḥ
08.002.04c | antár devā́n mártiyāṁś ca

08.002.05a | ná yáṁ śukró ná dúrāśīr
08.002.05b | ná tr̥prā́ uruvyácasam
08.002.05c | apaspr̥ṇvaté suhā́rdam

08.002.06a | góbhir yád īm anyé asmán
08.002.06b | mr̥gáṁ ná vrā́ mr̥gáyante
08.002.06c | abhitsáranti dhenúbhiḥ

08.002.07a | tráya índarasya+ sómāḥ
08.002.07b | sutā́saḥ santu devásya
08.002.07c | suvé kṣáye sutapā́vnaḥ

08.002.08a | tráyaḥ kóśāsa ścotanti
08.002.08b | tisráś camúvaḥ súpūrṇāḥ
08.002.08c | samāné ádhi bhā́rman

08.002.09a | śúcir asi puruniṣṭhā́ḥ
08.002.09b | kṣīraír madhyatá ā́śīrtaḥ
08.002.09c | dadhnā́ mándiṣṭhaḥ śū́rasya

08.002.10a | imé ta indra sómās
08.002.10b | tīvrā́ asmé sutā́saḥ
08.002.10c | śukrā́ āśíraṁ yācante

08.002.11a | tā́m̐ āśíram puroḷā́śam
08.002.11b | índremáṁ sómaṁ śrīṇīhi
08.002.11c | revántaṁ hí tvā śr̥ṇómi

08.002.12a | hr̥tsú pītā́so yudhyante
08.002.12b | durmádāso ná súrāyām
08.002.12c | ū́dhar ná nagnā́ jarante

08.002.13a | revā́m̐ íd reváta stotā́
08.002.13b | syā́t tuvā́vato maghónaḥ
08.002.13c | préd u harivaḥ śrutásya

08.002.14a | uktháṁ caná śasyámānam
08.002.14b | ágor arír ā́ ciketa
08.002.14c | ná gāyatráṁ gīyámānam

08.002.15a | mā́ na indra pīyatnáve
08.002.15b | mā́ śárdhate párā dāḥ
08.002.15c | śíkṣā śacīvaḥ śácībhiḥ

08.002.16a | vayám u tvā tadídarthā
08.002.16b | índra tvāyántaḥ sákhāyaḥ
08.002.16c | káṇvā ukthébhir jarante

08.002.17a | ná ghem anyád ā́ papana
08.002.17b | vájrinn apáso náviṣṭau
08.002.17c | távéd u stómaṁ ciketa

08.002.18a | ichánti devā́ḥ sunvántaṁ
08.002.18b | ná svápnāya spr̥hayanti
08.002.18c | yánti pramā́dam átandrāḥ

08.002.19a | ó ṣú prá yāhi vā́jebhir
08.002.19b | mā́ hr̥ṇīthā abhí asmā́n
08.002.19c | mahā́m̐ iva yúvajāniḥ

08.002.20a | mó ṣú adyá durháṇāvān
08.002.20b | sāyáṁ karad āré asmát
08.002.20c | aśrīrá iva jā́mātā

08.002.21a | vidmā́ hí asya vīrásya
08.002.21b | bhūridā́varīṁ sumatím
08.002.21c | triṣú jātásya mánāṁsi

08.002.22a | ā́ tū́ ṣiñca káṇvamantaṁ
08.002.22b | ná ghā vidma śavasānā́t
08.002.22c | yaśástaraṁ śatámūteḥ

08.002.23a | jyéṣṭhena sotar índrāya
08.002.23b | sómaṁ vīrā́ya śakrā́ya
08.002.23c | bhárā píban náriyāya

08.002.24a | yó védiṣṭho avyathíṣu
08.002.24b | áśvāvantaṁ jaritŕ̥bhyaḥ
08.002.24c | vā́jaṁ stotŕ̥bhyo gómantam

08.002.25a | pányam-panyam ít sotāra
08.002.25b | ā́ dhāvata mádiyāya
08.002.25c | sómaṁ vīrā́ya śū́rāya

08.002.26a | páatā vr̥trahā́ sutám
08.002.26b | ā́ ghā gaman nā́ré asmát
08.002.26c | ní yamate śatámūtiḥ

08.002.27a | éhá hárī brahmayújā
08.002.27b | śagmā́ vakṣataḥ sákhāyam
08.002.27c | gīrbhíḥ śrutáṁ gírvaṇasam

08.002.28a | svādávaḥ sómā ā́ yāhi
08.002.28b | śrītā́ḥ sómā ā́ yāhi
08.002.28c | śíprinn ŕ̥ṣīvaḥ śácīvo
08.002.28d | nā́yám áchā sadhamā́dam

08.002.29a | stútaś ca yā́s tvā várdhanti
08.002.29b | mahé rā́dhase nr̥mṇā́ya
08.002.29c | índra kāríṇaṁ vr̥dhántaḥ

08.002.30a | gíraś ca yā́s te girvāha
08.002.30b | ukthā́ ca túbhyaṁ tā́ni
08.002.30c | satrā́ dadhiré śávāṁsi

08.002.31a | evéd eṣá tuvikūrmír
08.002.31b | vā́jām̐ éko vájrahastaḥ
08.002.31c | sanā́d ámr̥kto dayate

08.002.32a | hántā vr̥tráṁ dákṣiṇena
08.002.32b | índraḥ purū́ puruhūtáḥ
08.002.32c | mahā́n mahī́bhiḥ śácībhiḥ

08.002.33a | yásmin víśvāś carṣaṇáya
08.002.33b | utá cyautnā́ jráyāṁsi ca
08.002.33c | ánu ghén mandī́ maghónaḥ

08.002.34a | eṣá etā́ni cakāra
08.002.34b | índro víśvā yó 'ti śr̥ṇvé
08.002.34c | vājadā́vā maghónaam

08.002.35a | prábhartā ráthaṁ gavyántam
08.002.35b | apākā́c cid yám ávati
08.002.35c | inó vásu sá hí vóḷhā

08.002.36a | sánitā vípro árvadbhir
08.002.36b | hántā vr̥tráṁ nŕ̥bhiḥ śū́raḥ
08.002.36c | satyó avitā́ vidhántam

08.002.37a | yájadhvainam priyamedhā
08.002.37b | índraṁ satrā́cā mánasā
08.002.37c | yó bhū́t sómaiḥ satyámadvā

08.002.38a | gātháśravasaṁ sátpatiṁ
08.002.38b | śrávaskāmam purutmā́nam
08.002.38c | káṇvāso gātá vājínam

08.002.39a | yá r̥té cid gā́s padébhyo
08.002.39b | dā́t sákhā nŕ̥bhyaḥ śácīvān
08.002.39c | yé asmin kā́mam áśriyan

08.002.40a | itthā́ dhī́vantam adrivaḥ
08.002.40b | kāṇuvám médhiyātithim
08.002.40c | meṣó bhūtó 'bhí yánn áyaḥ

08.002.41a | śíkṣā vibhindo asmai
08.002.41b | catvā́ri ayútā dádat
08.002.41c | aṣṭā́ paráḥ sahásrā

08.002.42a | utá sú tyé payovŕ̥dhā
08.002.42b | mākī́ ráṇasya naptíyā
08.002.42c | janitvanā́ya māmahe

08.003.01a | píbā sutásya rasíno
08.003.01b | mátsvā na indra gómataḥ
08.003.01c | āpír no bodhi sadhamā́diyo vr̥dhé
08.003.01d | asmā́m̐ avantu te dhíyaḥ

08.003.02a | bhūyā́ma te sumataú vājíno vayám
08.003.02b | mā́ na star abhímātaye
08.003.02c | asmā́ñ citrā́bhir avatād abhíṣṭibhir
08.003.02d | ā́ naḥ sumnéṣu yāmaya

08.003.03a | imā́ u tvā purūvaso
08.003.03b | gíro vardhantu yā́ máma
08.003.03c | pavākávarṇāḥ+ śúcayo vipaścíto
08.003.03d | abhí stómair anūṣata

08.003.04a | ayáṁ sahásram ŕ̥ṣibhiḥ sáhaskr̥taḥ
08.003.04b | samudrá iva paprathe
08.003.04c | satyáḥ só asya mahimā́ gr̥ṇe śávo
08.003.04d | yajñéṣu viprarā́jiye

08.003.05a | índram íd devátātaya
08.003.05b | índram prayatí adhvaré
08.003.05c | índraṁ samīké vaníno havāmaha
08.003.05d | índraṁ dhánasya sātáye

08.003.06a | índro mahnā́ ródasī paprathac cháva
08.003.06b | índraḥ sū́ryam arocayat
08.003.06c | índre ha víśvā bhúvanāni yemira
08.003.06d | índre svānā́sa@ índavaḥ

08.003.07a | abhí tvā pūrvápītaya
08.003.07b | índra stómebhir āyávaḥ
08.003.07c | samīcīnā́sa r̥bhávaḥ sám asvaran
08.003.07d | rudrā́ gr̥ṇanta pū́rviyam

08.003.08a | asyéd índro vāvr̥dhe vŕ̥ṣṇiyaṁ śávo
08.003.08b | máde sutásya víṣṇavi
08.003.08c | adyā́ tám asya mahimā́nam āyávo
08.003.08d | ánu ṣṭuvanti pūrváthā

08.003.09a | tát tvā yāmi suvī́riyaṁ
08.003.09b | tád bráhma pūrvácittaye
08.003.09c | yénā yátibhyo bhŕ̥gave dháne hité
08.003.09d | yéna práskaṇvam ā́vitha

08.003.10a | yénā samudrám ásr̥jo mahī́r apás
08.003.10b | tád indra vŕ̥ṣṇi te śávaḥ
08.003.10c | sadyáḥ só asya mahimā́ ná saṁnáśe
08.003.10d | yáṁ kṣoṇī́r anucakradé

08.003.11a | śagdhī́ na indra yát tuvā
08.003.11b | rayíṁ yā́mi suvī́riyam
08.003.11c | śagdhí vā́jāya prathamáṁ síṣāsate
08.003.11d | śagdhí stómāya pūrviya

08.003.12a | śagdhī́ no asyá yád dha paurám ā́vitha
08.003.12b | dhíya indra síṣāsataḥ
08.003.12c | śagdhí yáthā rúśamaṁ śyā́vakaṁ kŕ̥pam
08.003.12d | índra prā́vaḥ súvarṇaram

08.003.13a | kán návyo atasī́naaṁ
08.003.13b | turó gr̥ṇīta mártiyaḥ
08.003.13c | nahī́ nú asya mahimā́nam indriyáṁ
08.003.13d | súvar gr̥ṇánta ānaśúḥ

08.003.14a | kád u stuvánta r̥tayanta deváta
08.003.14b | ŕ̥ṣiḥ kó vípra ohate
08.003.14c | kadā́ hávam maghavann indra sunvatáḥ
08.003.14d | kád u stuvatá ā́ gamaḥ

08.003.15a | úd u tyé mádhumattamā
08.003.15b | gíra stómāsa īrate
08.003.15c | satrājíto dhanasā́ ákṣitotayo
08.003.15d | vājayánto ráthā iva

08.003.16a | káṇvā iva bhŕ̥gavaḥ sū́riyā iva
08.003.16b | víśvam íd dhītám ānaśuḥ
08.003.16c | índraṁ stómebhir maháyanta āyávaḥ
08.003.16d | priyámedhāso asvaran

08.003.17a | yukṣvā́ hí vr̥trahantama
08.003.17b | hárī indra parāvátaḥ
08.003.17c | arvācīnó maghavan sómapītaya
08.003.17d | ugrá r̥ṣvébhir ā́ gahi

08.003.18a | imé hí te kārávo vāvaśúr dhiyā́
08.003.18b | víprāso medhásātaye
08.003.18c | sá tuváṁ no maghavann indra girvaṇo
08.003.18d | venó ná śr̥ṇudhī hávam

08.003.19a | nír indra br̥hatī́bhiyo
08.003.19b | vr̥tráṁ dhánubhyo asphuraḥ
08.003.19c | nír árbudasya mŕ̥gayasya māyíno
08.003.19d | níḥ párvatasya gā́ ājaḥ

08.003.20a | nír agnáyo rurucur nír u sū́riyo
08.003.20b | níḥ sóma indriyó rásaḥ
08.003.20c | nír antárikṣād adhamo mahā́m áhiṁ
08.003.20d | kr̥ṣé tád indra paúṁsiyam

08.003.21a | yám me dúr índro marútaḥ
08.003.21b | pā́kasthāmā kaúrayāṇaḥ
08.003.21c | víśveṣāṁ tmánā śóbhiṣṭham
08.003.21d | úpeva diví dhā́vamānam

08.003.22a | róhitam me pā́kasthāmā
08.003.22b | sudhúraṁ kakṣiyapráam
08.003.22c | ádād rāyó vibódhanam

08.003.23a | yásmā anyé dáśa práti
08.003.23b | dhúraṁ váhanti váhnayaḥ
08.003.23c | ástaṁ váyo ná túgriyam

08.003.24a | ātmā́ pitús tanū́r vā́sa
08.003.24b | ojodā́ abhiáñjanam
08.003.24c | turī́yam íd róhitasya pā́kasthāmānam
08.003.24d | bhojáṁ dātā́ram abravam

08.004.01a | yád indra prā́g ápāg údaṅ
08.004.01b | níag vā hūyáse nŕ̥bhiḥ
08.004.01c | símā purū́ nŕ̥ṣūto asi ā́nave
08.004.01d | ási praśardha turváśe

08.004.02a | yád vā rúme rúśame śyā́vake kŕ̥pa
08.004.02b | índra mādáyase sácā
08.004.02c | káṇvāsas tvā bráhmabhi stómavāhasa
08.004.02d | índrā́ yachanti ā́ gahi

08.004.03a | yáthā gauró apā́ kr̥táṁ
08.004.03b | tŕ̥ṣyann éti ávériṇam
08.004.03c | āpitvé naḥ prapitvé tū́yam ā́ gahi
08.004.03d | káṇveṣu sú sácā píba

08.004.04a | mándantu tvā maghavann indra índavo
08.004.04b | rādhodéyāya sunvaté
08.004.04c | āmúṣyā sómam apibaś camū́ sutáṁ
08.004.04d | jyéṣṭhaṁ tád dadhiṣe sáhaḥ

08.004.05a | prá cakre sáhasā sáho
08.004.05b | babháñja manyúm ójasā
08.004.05c | víśve ta indra pr̥tanāyávo yaho
08.004.05d | ní vr̥kṣā́ iva yemire

08.004.06a | sahásreṇeva sacate yavīyúdhā
08.004.06b | yás ta ā́naḷ úpastutim
08.004.06c | putrám prāvargáṁ kr̥ṇute suvī́riye
08.004.06d | dāśnóti náma~uktibhiḥ

08.004.07a | mā́ bhema mā́ śramiṣma
08.004.07b | ugrásya sakhiyé táva
08.004.07c | mahát te vŕ̥ṣṇo abhicákṣiyaṁ kr̥tám
08.004.07d | páśyema turváśaṁ yádum

08.004.08a | savyā́m ánu sphigíyaṁ vāvase vŕ̥ṣā
08.004.08b | ná dānó asya roṣati
08.004.08c | mádhvā sámpr̥ktāḥ sāraghéṇa dhenávas
08.004.08d | tū́yam éhi drávā píba

08.004.09a | aśvī́ rathī́ surūpá íd
08.004.09b | gómām̐ íd indra te sákhā
08.004.09c | śvātrabhā́jā váyasā sacate sádā
08.004.09d | candró yāti sabhā́m úpa

08.004.10a | ŕ̥śyo ná tŕ̥ṣyann avapā́nam ā́ gahi
08.004.10b | píbā sómaṁ váśām̐ ánu
08.004.10c | niméghamāno maghavan divé-diva
08.004.10d | ójiṣṭhaṁ dadhiṣe sáhaḥ

08.004.11a | ádhvaryo drāváyā tuváṁ
08.004.11b | sómam índraḥ pipāsati
08.004.11c | úpa nūnáṁ yuyuje vŕ̥ṣaṇā hárī
08.004.11d | ā́ ca jagāma vr̥trahā́

08.004.12a | svayáṁ cit sá manyate dā́śurir jáno
08.004.12b | yátrā sómasya tr̥mpási
08.004.12c | idáṁ te ánnaṁ yújiyaṁ sámukṣitaṁ
08.004.12d | tásyéhi prá dravā píba

08.004.13a | ratheṣṭhā́ya adhvaryavaḥ
08.004.13b | sómam índrāya sotana
08.004.13c | ádhi bradhnásya ádrayo ví cakṣate
08.004.13d | sunvánto dāśúadhvaram

08.004.14a | úpa bradhnáṁ vāvā́tā vŕ̥ṣaṇā hárī
08.004.14b | índram apásu vakṣataḥ
08.004.14c | arvā́ñcaṁ tvā sáptayo adhvaraśríyo
08.004.14d | váhantu sávanéd úpa

08.004.15a | prá pūṣáṇaṁ vr̥ṇīmahe
08.004.15b | yújiyāya purūvásum
08.004.15c | sá śakra śikṣa puruhūta no dhiyā́
08.004.15d | túje rāyé vimocana

08.004.16a | sáṁ naḥ śiśīhi bhuríjor iva kṣuráṁ
08.004.16b | rā́sva rāyó vimocana
08.004.16c | tuvé tán naḥ suvédam usríyaṁ vásu
08.004.16d | yáṁ tváṁ hinóṣi mártiyam

08.004.17a | vémi tvā pūṣan r̥ñjáse
08.004.17b | vémi stótava āghr̥ṇe
08.004.17c | ná tásya vemi áraṇaṁ hí tád vaso
08.004.17d | stuṣé pajrā́ya sā́mane

08.004.18a | párā gā́vo yávasaṁ kác cid āghr̥ṇe
08.004.18b | nítyaṁ rékṇo amartiya
08.004.18c | asmā́kam pūṣann avitā́ śivó bhava
08.004.18d | máṁhiṣṭho vā́jasātaye

08.004.19a | sthūráṁ rā́dhaḥ śatā́śuvaṁ
08.004.19b | kuruṅgásya díviṣṭiṣu
08.004.19c | rā́jñas tveṣásya subhágasya rātíṣu
08.004.19d | turváśeṣu amanmahi

08.004.20a | dhībhíḥ sātā́ni kāṇuvásya vājínaḥ
08.004.20b | priyámedhair abhídyubhiḥ
08.004.20c | ṣaṣṭíṁ sahásrā ánu nírmajām aje
08.004.20d | nír yūthā́ni gávām ŕ̥ṣiḥ

08.004.21a | vr̥kṣā́ś cin me abhipitvé arāraṇuḥ
08.004.21b | gáam bhajanta mehánā
08.004.21c | áśvam bhajanta mehánā

08.005.01a | dūrā́d ihéva yát satī́
08.005.01b | aruṇápsur áśiśvitat
08.005.01c | ví bhānúṁ viśvádhātanat

08.005.02a | nr̥vád dasrā manoyújā
08.005.02b | ráthena pr̥thupā́jasā
08.005.02c | sácethe aśvinoṣásam

08.005.03a | yuvā́bhyāṁ vājinīvasū
08.005.03b | práti stómā adr̥kṣata
08.005.03c | vā́caṁ dūtó yáthohiṣe

08.005.04a | purupriyā́ ṇa ūtáye
08.005.04b | purumandrā́ purūvásū
08.005.04c | stuṣé káṇvāso aśvínā

08.005.05a | máṁhiṣṭhā vājasā́tamā
08.005.05b | iṣáyantā śubhás pátī
08.005.05c | gántārā dāśúṣo gr̥hám

08.005.06a | tā́ sudevā́ya dāśúṣe
08.005.06b | sumedhā́m ávitāriṇīm
08.005.06c | ghr̥taír gávyūtim ukṣatam

08.005.07a | ā́ na stómam úpa dravát
08.005.07b | tū́yaṁ śyenébhir āśúbhiḥ
08.005.07c | yātám áśvebhir aśvinā

08.005.08a | yébhis tisráḥ parāváto
08.005.08b | divó víśvāni rocanā́
08.005.08c | trī́m̐r aktū́n paridī́yathaḥ

08.005.09a | utá no gómatīr íṣa
08.005.09b | utá sātī́r aharvidā
08.005.09c | ví patháḥ sātáye sitam

08.005.10a | ā́ no gómantam aśvinā
08.005.10b | suvī́raṁ suráthaṁ rayím
08.005.10c | voḷhám áśvāvatīr íṣaḥ

08.005.11a | vāvr̥dhānā́ śubhas patī
08.005.11b | dasrā híraṇyavartanī
08.005.11c | píbataṁ somiyám mádhu

08.005.12a | asmábhyaṁ vājinīvasū
08.005.12b | maghávadbhyaś ca sapráthaḥ
08.005.12c | chardír yantam ádābhiyam

08.005.13a | ní ṣú bráhma jánānaaṁ
08.005.13b | yā́viṣṭaṁ tū́yam ā́ gatam
08.005.13c | mó ṣú anyā́m̐ úpāratam

08.005.14a | asyá pibatam aśvinā
08.005.14b | yuvám mádasya cā́ruṇaḥ
08.005.14c | mádhvo rātásya dhiṣṇiyā

08.005.15a | asmé ā́ vahataṁ rayíṁ
08.005.15b | śatávantaṁ sahasríṇam
08.005.15c | purukṣúṁ viśvádhāyasam

08.005.16a | purutrā́ cid dhí vāṁ narā
08.005.16b | vihváyante manīṣíṇaḥ
08.005.16c | vāghádbhir aśvinā́ gatam

08.005.17a | jánāso vr̥ktábarhiṣo
08.005.17b | havíṣmanto araṁkŕ̥taḥ
08.005.17c | yuvā́ṁ havante aśvinā

08.005.18a | asmā́kam adyá vām ayáṁ
08.005.18b | stómo vā́hiṣṭho ántamaḥ
08.005.18c | yuvā́bhyām bhūtu aśvinā

08.005.19a | yó ha vām mádhuno dŕ̥tir
08.005.19b | ā́hito rathacárṣaṇe
08.005.19c | tátaḥ pibatam aśvinā

08.005.20a | téna no vājinīvasū
08.005.20b | páśve tokā́ya śáṁ gáve
08.005.20c | váhatam pī́varīr íṣaḥ

08.005.21a | utá no diviyā́ íṣa
08.005.21b | utá síndhūm̐r aharvidā
08.005.21c | ápa dvā́reva varṣathaḥ

08.005.22a | kadā́ vāṁ taugriyó vidhat
08.005.22b | samudré jahitó narā
08.005.22c | yád vāṁ rátho víbhiṣ pátāt

08.005.23a | yuváṁ káṇvāya nāsatyā
08.005.23b | ápiriptāya harmiyé
08.005.23c | śáśvad ūtī́r daśasyathaḥ

08.005.24a | tā́bhir ā́ yātam ūtíbhir
08.005.24b | návyasībhiḥ suśastíbhiḥ
08.005.24c | yád vāṁ vr̥ṣaṇvasū huvé

08.005.25a | yáthā cit káṇvam ā́vatam
08.005.25b | priyámedham upastutám
08.005.25c | átriṁ śiñjā́ram aśvinā

08.005.26a | yáthotá kŕ̥tviye dháne
08.005.26b | aṁśúṁ góṣu agástiyam
08.005.26c | yáthā vā́jeṣu sóbharim

08.005.27a | etā́vad vāṁ vr̥ṣaṇvasū
08.005.27b | áto vā bhū́yo aśvinā
08.005.27c | gr̥ṇántaḥ sumnám īmahe

08.005.28a | ráthaṁ híraṇyavandhuraṁ
08.005.28b | híraṇyābhīśum aśvinā
08.005.28c | ā́ hí sthā́tho divispŕ̥śam

08.005.29a | hiraṇyáyī vaaṁ rábhir
08.005.29b | īṣā́ ákṣo hiraṇyáyaḥ
08.005.29c | ubhā́ cakrā́ hiraṇyáyā

08.005.30a | téna no vājinīvasū
08.005.30b | parāvátaś cid ā́ gatam
08.005.30c | úpemā́ṁ suṣṭutím máma

08.005.31a | ā́ vahethe parākáat
08.005.31b | pūrvī́r aśnántāv aśvinā
08.005.31c | íṣo dā́sīr amartiyā

08.005.32a | ā́ no dyumnaír ā́ śrávobhir
08.005.32b | ā́ rāyā́ yātam aśvinā
08.005.32c | púruścandrā nā́satiyā

08.005.33a | éhá vām pruṣitápsavo
08.005.33b | váyo vahantu parṇínaḥ
08.005.33c | áchā suadhvaráṁ jánam

08.005.34a | ráthaṁ vām ánugāyasaṁ
08.005.34b | yá iṣā́ vártate sahá
08.005.34c | ná cakrám abhí bādhate

08.005.35a | hiraṇyáyena ráthena
08.005.35b | dravátpāṇibhir áśvaiḥ
08.005.35c | dhī́javanā nā́satiyā

08.005.36a | yuvám mr̥gáṁ jāgr̥vā́ṁsaṁ
08.005.36b | svádatho vā vr̥ṣaṇvasū
08.005.36c | tā́ naḥ pr̥ṅktam iṣā́ rayím

08.005.37a | tā́ me aśvinā sanīnā́ṁ
08.005.37b | vidiyā́taṁ návānaam
08.005.37c | yáthā cic caidiyáḥ kaśúḥ
08.005.37d | śatám úṣṭrānaaṁ dádat
08.005.37e | sahásrā dáśa gónaam

08.005.38a | yó me híraṇyasaṁdr̥śo
08.005.38b | dáśa rā́jño ámaṁhata
08.005.38c | adhaspadā́ íc caidiyásya kr̥ṣṭáyaś
08.005.38d | carmamnā́ abhíto jánāḥ

08.005.39a | mā́kir enā́ pathā́ gaad
08.005.39b | yénemé yánti cedáyaḥ
08.005.39c | anyó nét sūrír óhate
08.005.39d | bhūridā́vattaro jánaḥ

08.006.01a | mahā́m̐ índro yá ójasā
08.006.01b | parjányo vr̥ṣṭimā́m̐ iva
08.006.01c | stómair vatsásya vāvr̥dhe

08.006.02a | prajā́m r̥tásya píprataḥ
08.006.02b | prá yád bháranta váhnayaḥ
08.006.02c | víprā r̥tásya vā́hasā

08.006.03a | káṇvā índraṁ yád ákrata
08.006.03b | stómair yajñásya sā́dhanam
08.006.03c | jāmí bruvata ā́yudham

08.006.04a | sám asya manyáve víśo
08.006.04b | víśvā namanta kr̥ṣṭáyaḥ
08.006.04c | samudrā́yeva síndhavaḥ

08.006.05a | ójas tád asya titviṣa
08.006.05b | ubhé yád samávartayat
08.006.05c | índraś cármeva ródasī

08.006.06a | ví cid vr̥trásya dódhato
08.006.06b | vájreṇa śatáparvaṇā
08.006.06c | śíro bibheda vr̥ṣṇínā

08.006.07a | imā́ abhí prá ṇonumo
08.006.07b | vipā́m ágreṣu dhītáyaḥ
08.006.07c | agnéḥ śocír ná didyútaḥ

08.006.08a | gúhā satī́r úpa tmánā
08.006.08b | prá yác chócanta dhītáyaḥ
08.006.08c | káṇvā r̥tásya dhā́rayā

08.006.09a | prá tám indra naśīmahi
08.006.09b | rayíṁ gómantam aśvínam
08.006.09c | prá bráhma pūrvácittaye

08.006.10a | ahám íd dhí pitúṣ pári
08.006.10b | medhā́m r̥tásya jagrábha
08.006.10c | aháṁ sū́rya ivājani

08.006.11a | ahám pratnéna mánmanā
08.006.11b | gíraḥ śumbhāmi kaṇvavát
08.006.11c | yénéndraḥ śúṣmam íd dadhé

08.006.12a | yé tvā́m indra ná tuṣṭuvúr
08.006.12b | ŕ̥ṣayo yé ca tuṣṭuvúḥ
08.006.12c | máméd vardhasva súṣṭutaḥ

08.006.13a | yád asya manyúr ádhvanīd
08.006.13b | ví vr̥trám parvaśó ruján
08.006.13c | apáḥ samudrám aírayat

08.006.14a | ní śúṣṇa indra dharṇasíṁ
08.006.14b | vájraṁ jaghantha dásyavi
08.006.14c | vŕ̥ṣā hí ugra śr̥ṇviṣé

08.006.15a | ná dyā́va índram ójasā
08.006.15b | nā́ntárikṣāṇi vajríṇam
08.006.15c | ná vivyacanta bhū́mayaḥ

08.006.16a | yás ta indra mahī́r apá
08.006.16b | stabhūyámāna ā́śayat
08.006.16c | ní tám pádyāsu śiśnathaḥ

08.006.17a | yá imé ródasī mahī́
08.006.17b | samīcī́ samájagrabhīt
08.006.17c | támobhir indra táṁ guhaḥ

08.006.18a | yá indra yátayas tuvā
08.006.18b | bhŕ̥gavo yé ca tuṣṭuvúḥ
08.006.18c | máméd ugra śrudhī hávam

08.006.19a | imā́s ta indra pŕ̥śnayo
08.006.19b | ghr̥táṁ duhata āśíram
08.006.19c | enā́m r̥tásya pipyúṣīḥ

08.006.20a | yā́ indra prasúvas tuvā
08.006.20b | āsā́ gárbham ácakriran
08.006.20c | pári dhármeva sū́riyam

08.006.21a | tuvā́m íc chavasas pate
08.006.21b | káṇvā ukthéna vāvr̥dhuḥ
08.006.21c | tuvā́ṁ sutā́sa índavaḥ

08.006.22a | távéd indra práṇītiṣu
08.006.22b | utá práśastir adrivaḥ
08.006.22c | yajñó vitantasā́yiyaḥ

08.006.23a | ā́ na indra mahī́m íṣam
08.006.23b | púraṁ ná darṣi gómatīm
08.006.23c | utá prajā́ṁ suvī́riyam

08.006.24a | utá tyád āśuáśviyaṁ
08.006.24b | yád indra nā́huṣīṣu ā́
08.006.24c | ágre vikṣú pradī́dayat

08.006.25a | abhí vrajáṁ ná tatniṣe
08.006.25b | sū́ra upākácakṣasam
08.006.25c | yád indra mr̥r̥ḷáyāsi+ naḥ

08.006.26a | yád aṅgá taviṣīyása
08.006.26b | índra prarā́jasi kṣitī́ḥ
08.006.26c | mahā́m̐ apārá ójasā

08.006.27a | táṁ tvā havíṣmatīr víśa
08.006.27b | úpa bruvata ūtáye
08.006.27c | urujráyasam índubhiḥ

08.006.28a | upahvaré girīṇáaṁ
08.006.28b | saṁgathé ca nadī́naam
08.006.28c | dhiyā́ vípro ajāyata

08.006.29a | átaḥ samudrám udvátaś
08.006.29b | cikitvā́m̐ áva paśyati
08.006.29c | yáto vipāná éjati

08.006.30a | ā́d ít pratnásya rétaso
08.006.30b | jyótiṣ paśyanti vāsarám
08.006.30c | paró yád idhyáte divā́

08.006.31a | káṇvāsa indra te matíṁ
08.006.31b | víśve vardhanti paúṁsiyam
08.006.31c | utó śaviṣṭha vŕ̥ṣṇiyam

08.006.32a | imā́m ma indra suṣṭutíṁ
08.006.32b | juṣásva prá sú mā́m ava
08.006.32c | utá prá vardhayā matím

08.006.33a | utá brahmaṇiyā́ vayáṁ
08.006.33b | túbhyam pravr̥ddha vajrivaḥ
08.006.33c | víprā atakṣma jīváse

08.006.34a | abhí káṇvā anūṣata
08.006.34b | ápo ná pravátā yatī́ḥ
08.006.34c | índraṁ vánanvatī matíḥ

08.006.35a | índram ukthā́ni vāvr̥dhuḥ
08.006.35b | samudrám iva síndhavaḥ
08.006.35c | ánuttamanyum ajáram

08.006.36a | ā́ no yāhi parāváto
08.006.36b | háribhyāṁ haryatā́bhiyām
08.006.36c | imám indra sutám piba

08.006.37a | tuvā́m íd vr̥trahantama
08.006.37b | jánāso vr̥ktábarhiṣaḥ
08.006.37c | hávante vā́jasātaye

08.006.38a | ánu tvā ródasī ubhé
08.006.38b | cakráṁ ná varti étaśam
08.006.38c | ánu svānā́sa@ índavaḥ

08.006.39a | mándasvā sú súvarṇara
08.006.39b | uténdra śaryaṇā́vati
08.006.39c | mátsvā vívasvato matī́

08.006.40a | vāvr̥dhāná úpa dyávi
08.006.40b | vŕ̥ṣā vajrī́ aroravīt
08.006.40c | vr̥trahā́ somapā́tamaḥ

08.006.41a | ŕ̥ṣir hí pūrvajā́ ási
08.006.41b | éka ī́śāna ójasā
08.006.41c | índra coṣkūyáse vásu

08.006.42a | asmā́kaṁ tvā sutā́m̐ úpa
08.006.42b | vītápr̥ṣṭhā abhí práyaḥ
08.006.42c | śatáṁ vahantu hárayaḥ

08.006.43a | imā́ṁ sú pūrviyā́ṁ dhíyam
08.006.43b | mádhor ghr̥tásya pipyúṣīm
08.006.43c | káṇvā ukthéna vāvr̥dhuḥ

08.006.44a | índram íd vímahīnaam
08.006.44b | médhe vr̥ṇīta mártiyaḥ
08.006.44c | índraṁ saniṣyúr ūtáye

08.006.45a | arvā́ñcaṁ tvā puruṣṭuta
08.006.45b | priyámedhastutā hárī
08.006.45c | somapéyāya vakṣataḥ

08.006.46a | śatám aháṁ tiríndire
08.006.46b | sahásram párśāv ā́ dade
08.006.46c | rā́dhāṁsi yā́duvānaam

08.006.47a | trī́ṇi śatā́ni árvatāṁ
08.006.47b | sahásrā dáśa gónaam
08.006.47c | dadúṣ pajrā́ya sā́mane

08.006.48a | úd ānaṭ kakuhó dívam
08.006.48b | úṣṭrāñ caturyújo dádat
08.006.48c | śrávasā yā́duvaṁ jánam

08.007.01a | prá yád vas triṣṭúbham íṣam
08.007.01b | máruto vípro ákṣarat
08.007.01c | ví párvateṣu rājatha

08.007.02a | yád aṅgá taviṣīyavo
08.007.02b | yā́maṁ śubhrā ácidhuvam
08.007.02c | ní párvatā ahāsata

08.007.03a | úd īrayanta vāyúbhir
08.007.03b | vāśrā́saḥ pŕ̥śnimātaraḥ
08.007.03c | dhukṣánta pipyúṣīm íṣam

08.007.04a | vápanti marúto míham
08.007.04b | prá vepayanti párvatān
08.007.04c | yád yā́maṁ yā́nti vāyúbhiḥ

08.007.05a | ní yád yā́māya vo girír
08.007.05b | ní síndhavo vídharmaṇe
08.007.05c | mahé śúṣmāya yemiré

08.007.06a | yuṣmā́m̐ u náktam ūtáye
08.007.06b | yuṣmā́n dívā havāmahe
08.007.06c | yuṣmā́n prayatí adhvaré

08.007.07a | úd u tyé aruṇápsavaś
08.007.07b | citrā́ yā́mebhir īrate
08.007.07c | vāśrā́ ádhi ṣṇúnā diváḥ

08.007.08a | sr̥jánti raśmím ójasā
08.007.08b | pánthāṁ sū́ryāya yā́tave
08.007.08c | té bhānúbhir ví tasthire

08.007.09a | imā́m me maruto gíram
08.007.09b | imáṁ stómam r̥bhukṣaṇaḥ
08.007.09c | imám me vanatā hávam

08.007.10a | trī́ṇi sárāṁsi pŕ̥śnayo
08.007.10b | duduhré vajríṇe mádhu
08.007.10c | útsaṁ kávandham udríṇam

08.007.11a | máruto yád dha vo diváḥ
08.007.11b | sumnāyánto hávāmahe
08.007.11c | ā́ tū́ na úpa gantana

08.007.12a | yūyáṁ hí ṣṭhā́ sudānavo
08.007.12b | rúdrā r̥bhukṣaṇo dáme
08.007.12c | utá prácetaso máde

08.007.13a | ā́ no rayím madacyútam
08.007.13b | purukṣúṁ viśvádhāyasam
08.007.13c | íyartā maruto diváḥ

08.007.14a | ádhīva yád girīṇáaṁ
08.007.14b | yā́maṁ śubhrā ácidhuvam
08.007.14c | svānaír@ mandadhva índubhiḥ

08.007.15a | etā́vataś cid eṣaaṁ
08.007.15b | sumnám bhikṣeta mártiyaḥ
08.007.15c | ádābhiyasya mánmabhiḥ

08.007.16a | yé drapsā́ iva ródasī
08.007.16b | dhámanti ánu vr̥ṣṭíbhiḥ
08.007.16c | útsaṁ duhánto ákṣitam

08.007.17a | úd u svānébhir īrata
08.007.17b | úd ráthair úd u vāyúbhiḥ
08.007.17c | út stómaiḥ pŕ̥śnimātaraḥ

08.007.18a | yénāvá turváśaṁ yáduṁ
08.007.18b | yéna káṇvaṁ dhanaspŕ̥tam
08.007.18c | rāyé sú tásya dhīmahi

08.007.19a | imā́ u vaḥ sudānavo
08.007.19b | ghr̥táṁ ná pipyúṣīr íṣaḥ
08.007.19c | várdhān kāṇvásya mánmabhiḥ

08.007.20a | kúva nūnáṁ sudānavo
08.007.20b | mádathā vr̥ktabarhiṣaḥ
08.007.20c | brahmā́ kó vaḥ saparyati

08.007.21a | nahí ṣma yád dha vaḥ purā́
08.007.21b | stómebhir vr̥ktabarhiṣaḥ
08.007.21c | śárdhām̐ r̥tásya jínvatha

08.007.22a | sám u tyé mahatī́r apáḥ
08.007.22b | sáṁ kṣoṇī́ sám u sū́riyam
08.007.22c | sáṁ vájram parvaśó dadhuḥ

08.007.23a | ví vr̥trám parvaśó yayur
08.007.23b | ví párvatām̐ arājínaḥ
08.007.23c | cakrāṇā́ vŕ̥ṣṇi paúṁsiyam

08.007.24a | ánu tritásya yúdhyataḥ
08.007.24b | śúṣmam āvann utá krátum
08.007.24c | ánv índraṁ vr̥tratū́riye

08.007.25a | vidyúddhastā abhídyavaḥ
08.007.25b | śíprāḥ śīrṣán hiraṇyáyīḥ
08.007.25c | śubhrā́ ví añjata śriyé

08.007.26a | uśánā yát parāváta
08.007.26b | ukṣṇó rándhram áyātana
08.007.26c | diyaúr ná cakradad bhiyā́

08.007.27a | ā́ no makhásya dāváne
08.007.27b | áśvair híraṇyapāṇibhiḥ
08.007.27c | dévāsa úpa gantana

08.007.28a | yád eṣām pŕ̥ṣatī ráthe
08.007.28b | práṣṭir váhati róhitaḥ
08.007.28c | yā́nti śubhrā́ riṇánn apáḥ

08.007.29a | suṣóme śaryaṇā́vati
08.007.29b | ārjīké pastíyāvati
08.007.29c | yayúr nícakrayā náraḥ

08.007.30a | kadā́ gachātha maruta
08.007.30b | itthā́ vípraṁ hávamānam
08.007.30c | mārḍīkébhir nā́dhamānam

08.007.31a | kád dha nūnáṁ kadhapriyo
08.007.31b | yád índram ájahātana
08.007.31c | kó vaḥ sakhitvá ohate

08.007.32a | sahó ṣú ṇo vájrahastaiḥ
08.007.32b | káṇvāso agním marúdbhiḥ
08.007.32c | stuṣé híraṇyavāśībhiḥ

08.007.33a | óo ṣú vŕ̥ṣṇaḥ práyajyūn
08.007.33b | ā́ návyase suvitā́ya
08.007.33c | vavr̥tiyā́ṁ citrávājān

08.007.34a | giráyaś cin ní jihate
08.007.34b | párśānāso mányamānāḥ
08.007.34c | párvatāś cin ní yemire

08.007.35a | ā́kṣṇayā́vāno vahanti
08.007.35b | antárikṣeṇa pátataḥ
08.007.35c | dhā́tāra stuvaté váyaḥ

08.007.36a | agnír hí jā́ni pūrviyáś
08.007.36b | chándo ná sū́ro arcíṣā
08.007.36c | té bhānúbhir ví tasthire

08.008.01a | ā́ no víśvābhir ūtíbhir
08.008.01b | áśvinā gáchataṁ yuvám
08.008.01c | dásrā híraṇyavartanī
08.008.01d | píbataṁ somiyám mádhu

08.008.02a | ā́ nūnáṁ yātam aśvinā
08.008.02b | ráthena sū́riyatvacā
08.008.02c | bhújī híraṇyapeśasā
08.008.02d | kávī gámbhīracetasā

08.008.03a | ā́ yātaṁ náhuṣas pári
08.008.03b | ā́ntárikṣāt suvr̥ktíbhiḥ
08.008.03c | píbātho aśvinā mádhu
08.008.03d | káṇvānāṁ sávane sutám

08.008.04a | ā́ no yātaṁ divás pári
08.008.04b | ā́ntárikṣād adhapriyā
08.008.04c | putráḥ káṇvasya vām ihá
08.008.04d | suṣā́va somiyám mádhu

08.008.05a | ā́ no yātam úpaśruti
08.008.05b | áśvinā sómapītaye
08.008.05c | svā́hā stómasya vardhanā
08.008.05d | prá kavī dhītíbhir narā

08.008.06a | yác cid dhí vām purá ŕ̥ṣayo
08.008.06b | juhūré ávase narā
08.008.06c | ā́ yātam aśvinā́ gatam
08.008.06d | úpemā́ṁ suṣṭutím máma

08.008.07a | diváś cid rocanā́d ádhi
08.008.07b | ā́ no gantaṁ suvarvidā
08.008.07c | dhībhír vatsapracetasā
08.008.07d | stómebhir havanaśrutā

08.008.08a | kím anyé pári āsate
08.008.08b | asmát stómebhir aśvínā
08.008.08c | putráḥ káṇvasya vām ŕ̥ṣir
08.008.08d | gīrbhír vatsó avīvr̥dhat

08.008.09a | ā́ vāṁ vípra ihā́vase
08.008.09b | áhvat stómebhir aśvinā
08.008.09c | áriprā vŕ̥trahantamā
08.008.09d | tā́ no bhūtam mayobhúvā

08.008.10a | ā́ yád vāṁ yóṣaṇā rátham
08.008.10b | átiṣṭhad vājinīvasū
08.008.10c | víśvāni aśvinā yuvám
08.008.10d | prá dhītā́ni agachatam

08.008.11a | átaḥ sahásranirṇijā
08.008.11b | ráthenā́ yātam aśvinā
08.008.11c | vatsó vām mádhumad váco
08.008.11d | áśaṁsīt kāviyáḥ kavíḥ

08.008.12a | purumandrā́ purūvásū
08.008.12b | manotárā rayīṇáam
08.008.12c | stómam me aśvínāv imám
08.008.12d | abhí váhnī anūṣātām

08.008.13a | ā́ no víśvāni aśvinā
08.008.13b | dhattáṁ rā́dhāṁsi áhrayā
08.008.13c | kr̥táṁ na r̥tvíyāvato
08.008.13d | mā́ no rīradhataṁ nidé

08.008.14a | yán nāsatyā parāváti
08.008.14b | yád vā sthó ádhi ámbare
08.008.14c | átaḥ sahásranirṇijā
08.008.14d | ráthenā́ yātam aśvinā

08.008.15a | yó vāṁ nāsatiyāv ŕ̥ṣir
08.008.15b | gīrbhír vatsó ávīvr̥dhat
08.008.15c | tásmai sahásranirṇijam
08.008.15d | íṣaṁ dhattaṁ ghr̥taścútam

08.008.16a | prā́smā ū́rjaṁ ghr̥taścútam
08.008.16b | áśvinā yáchataṁ yuvám
08.008.16c | yó vāṁ sumnā́ya tuṣṭávad
08.008.16d | vasūyā́d dānunas patī

08.008.17a | ā́ no gantaṁ riśādasā
08.008.17b | imáṁ stómam purubhujā
08.008.17c | kr̥táṁ naḥ suśríyo narā
08.008.17d | imā́ dātam abhíṣṭaye

08.008.18a | ā́ vāṁ víśvābhir ūtíbhiḥ
08.008.18b | priyámedhā ahūṣata
08.008.18c | rā́jantāv adhvarā́ṇaam
08.008.18d | áśvinā yā́mahūtiṣu

08.008.19a | ā́ no gantam mayobhúvā
08.008.19b | áśvinā śambhúvā yuvám
08.008.19c | yó vāṁ vipanyū dhītíbhir
08.008.19d | gīrbhír vatsó ávīvr̥dhat

08.008.20a | yā́bhiḥ káṇvam médhātithiṁ
08.008.20b | yā́bhir váśaṁ dáśavrajam
08.008.20c | yā́bhir góśaryam ā́vataṁ
08.008.20d | tā́bhir no avataṁ narā

08.008.21a | yā́bhir narā trasádasyum
08.008.21b | ā́vataṁ kŕ̥tviye dháne
08.008.21c | tā́bhiḥ ṣú asmā́m̐ aśvinā
08.008.21d | prā́vataṁ vā́jasātaye

08.008.22a | prá vāṁ stómāḥ suvr̥ktáyo
08.008.22b | gíro vardhantu aśvinā
08.008.22c | púrutrā vŕ̥trahantamā
08.008.22d | tā́ no bhūtam puruspŕ̥hā

08.008.23a | trī́ṇi padā́ni aśvínor
08.008.23b | āvíḥ sā́nti gúhā paráḥ
08.008.23c | kavī́ r̥tásya pátmabhir
08.008.23d | arvā́g jīvébhiyas pári

08.009.01a | ā́ nūnám aśvinā yuváṁ
08.009.01b | vatsásya gantam ávase
08.009.01c | prā́smai yachatam avr̥kám pr̥thú chardír
08.009.01d | yuyutáṁ yā́ árātayaḥ

08.009.02a | yád antárikṣe yád diví
08.009.02b | yát páñca mā́nuṣām̐ ánu
08.009.02c | nr̥mṇáṁ tád dhattam aśvinā

08.009.03a | yé vāṁ dáṁsāṁsi aśvinā
08.009.03b | víprāsaḥ parimāmr̥śúḥ
08.009.03c | evét kāṇvásya bodhatam

08.009.04a | ayáṁ vāṁ gharmó aśvinā
08.009.04b | stómena pári ṣicyate
08.009.04c | ayáṁ sómo mádhumān vājinīvasū
08.009.04d | yéna vr̥tráṁ cíketathaḥ

08.009.05a | yád apsú yád vánaspátau
08.009.05b | yád óṣadhīṣu purudaṁsasā kr̥tám
08.009.05c | téna māviṣṭam aśvinā

08.009.06a | yán nāsatyā bhuraṇyátho
08.009.06b | yád vā deva bhiṣajyáthaḥ
08.009.06c | ayáṁ vāṁ vatsó matíbhir ná vindhate
08.009.06d | havíṣmantaṁ hí gáchathaḥ

08.009.07a | ā́ nūnám aśvínor ŕ̥ṣi
08.009.07b | stómaṁ ciketa vāmáyā
08.009.07c | ā́ sómam mádhumattamaṁ
08.009.07d | gharmáṁ siñcād átharvaṇi

08.009.08a | ā́ nūnáṁ raghúvartaniṁ
08.009.08b | ráthaṁ tiṣṭhātho aśvinā
08.009.08c | ā́ vāṁ stómā imé máma
08.009.08d | nábho ná cucyavīrata

08.009.09a | yád adyá vāṁ nāsatiyā
08.009.09b | ukthaír ācucyuvīmáhi
08.009.09c | yád vā vā́ṇībhir aśvinā
08.009.09d | evét kāṇvásya bodhatam

08.009.10a | yád vāṁ kakṣī́vām̐ utá yád víaśva
08.009.10b | ŕ̥ṣir yád vāṁ dīrghátamā juhā́va
08.009.10c | pŕ̥thī yád vāṁ vainiyáḥ sā́daneṣu
08.009.10d | evéd áto aśvinā cetayethām

08.009.11a | yātáṁ chardiṣpā́ utá naḥ paraspā́
08.009.11b | bhūtáṁ jagatpā́ utá nas tanūpā́
08.009.11c | vartís tokā́ya tánayāya yātam

08.009.12a | yád índreṇa saráthaṁ yāthó aśvinā
08.009.12b | yád vā vāyúnā bhávathaḥ sámokasā
08.009.12c | yád ādityébhir r̥bhúbhiḥ sajóṣasā
08.009.12d | yád vā víṣṇor vikrámaṇeṣu tíṣṭhathaḥ

08.009.13a | yád adyá aśvínāv aháṁ
08.009.13b | huvéya vā́jasātaye
08.009.13c | yát pr̥tsú turváṇe sáhas
08.009.13d | tác chréṣṭham aśvínor ávaḥ

08.009.14a | ā́ nūnáṁ yātam aśvinā
08.009.14b | imā́ havyā́ni vāṁ hitā́
08.009.14c | imé sómāso ádhi turváśe yádāv
08.009.14d | imé káṇveṣu vām átha

08.009.15a | yán nāsatiyā parāké
08.009.15b | arvāké ásti bheṣajám
08.009.15c | téna nūnáṁ vimadā́ya pracetasā
08.009.15d | chardír vatsā́ya yachatam

08.009.16a | ábhutsi u prá deviyā́
08.009.16b | sākáṁ vācā́hám aśvínoḥ
08.009.16c | ví āvar devi ā́ matíṁ
08.009.16d | ví rātím mártiyebhiyaḥ

08.009.17a | prá bodhayoṣo aśvínā
08.009.17b | prá devi sūnr̥te mahi
08.009.17c | prá yajñahotar ānuṣák
08.009.17d | prá mádāya śrávo br̥hát

08.009.18a | yád uṣo yā́si bhānúnā
08.009.18b | sáṁ sū́riyeṇa rocase
08.009.18c | ā́ hāyám aśvíno rátho
08.009.18d | vartír yāti nr̥pā́yiyam

08.009.19a | yád ā́pītāso aṁśávo
08.009.19b | gā́vo ná duhrá ū́dhabhiḥ
08.009.19c | yád vā vā́ṇīr ánūṣata
08.009.19d | prá devayánto aśvínā

08.009.20a | prá dyumnā́ya prá śávase
08.009.20b | prá nr̥ṣā́hyāya śármaṇe
08.009.20c | prá dákṣāya pracetasā

08.009.21a | yán nūnáṁ dhībhír aśvinā
08.009.21b | pitúr yónā niṣī́dathaḥ
08.009.21c | yád vā sumnébhir ukthiyā

08.010.01a | yát sthó dīrgháprasadmani
08.010.01b | yád vādó rocané diváḥ
08.010.01c | yád vā samudré ádhi ā́kr̥te gr̥hé
08.010.01d | áta ā́ yātam aśvinā

08.010.02a | yád vā yajñám mánave sammimikṣáthur
08.010.02b | evét kāṇvásya bodhatam
08.010.02c | bŕ̥haspátiṁ víśvān devā́m̐ aháṁ huva
08.010.02d | índrāvíṣṇū aśvínāv āśuhéṣasā

08.010.03a | tiyā́ nú aśvínā huve
08.010.03b | sudáṁsasā gr̥bhé kr̥tā́
08.010.03c | yáyor ásti prá ṇaḥ sakhyáṁ
08.010.03d | devéṣu ádhi ā́piyam

08.010.04a | yáyor ádhi prá yajñā́
08.010.04b | asūré sánti sūráyaḥ
08.010.04c | tā́ yajñásya adhvarásya prácetasā
08.010.04d | svadhā́bhir yā́ píbataḥ somiyám mádhu

08.010.05a | yád adyá aśvināv ápāg
08.010.05b | yát prā́k sthó vājinīvasū
08.010.05c | yád druhyávi ánavi turváśe yádau
08.010.05d | huvé vām átha mā́ gatam

08.010.06a | yád antárikṣe pátathaḥ purubhujā
08.010.06b | yád vemé ródasī ánu
08.010.06c | yád vā svadhā́bhir adhitíṣṭhatho rátham
08.010.06d | áta ā́ yātam aśvinā

08.011.01a | tvám agne vratapā́ asi
08.011.01b | devá ā́ mártiyeṣu ā́
08.011.01c | tuváṁ yajñéṣu ī́ḍiyaḥ

08.011.02a | tuvám asi praśásiyo
08.011.02b | vidátheṣu sahantiya
08.011.02c | ágne rathī́r adhvarā́ṇām

08.011.03a | sá tvám asmád ápa dvíṣo
08.011.03b | yuyodhí jātavedaḥ
08.011.03c | ádevīr agne árātīḥ

08.011.04a | ánti cit sántam áha
08.011.04b | yajñám mártasya ripóḥ
08.011.04c | nópa veṣi jātavedaḥ

08.011.05a | mártā ámartiyasya te
08.011.05b | bhū́ri nā́ma manāmahe
08.011.05c | víprāso jātávedasaḥ

08.011.06a | vípraṁ víprāso ávase
08.011.06b | devám mártāsa ūtáye
08.011.06c | agníṁ gīrbhír havāmahe

08.011.07a | ā́ te vatsó máno yamat
08.011.07b | paramā́c cit sadhásthaat
08.011.07c | ágne tvā́ṁkāmayā girā́

08.011.08a | purutrā́ hí sadŕ̥ṅṅ ási
08.011.08b | víśo víśvā ánu prabhúḥ
08.011.08c | samátsu tvā havāmahe

08.011.09a | samátsu agním ávase
08.011.09b | vājayánto havāmahe
08.011.09c | vā́jeṣu citrárādhasam

08.011.10a | pratnó hí kam ī́ḍiyo adhvaréṣu
08.011.10b | sanā́c ca hótā náviyaś ca sátsi
08.011.10c | suvā́ṁ cāgne tanúvam pipráyasva
08.011.10d | asmábhyaṁ ca saúbhagam ā́ yajasva

08.012.01a | yá indra somapā́tamo
08.012.01b | mádaḥ śaviṣṭha cétati
08.012.01c | yénā háṁsi ní atríṇaṁ tám īmahe

08.012.02a | yénā dáśagvam ádhriguṁ
08.012.02b | vepáyantaṁ súvarṇaram
08.012.02c | yénā samudrám ā́vithā tám īmahe

08.012.03a | yéna síndhum mahī́r apó
08.012.03b | ráthām̐ iva pracodáyaḥ
08.012.03c | pánthām r̥tásya yā́tave tám īmahe

08.012.04a | imáṁ stómam abhíṣṭaye
08.012.04b | ghr̥táṁ ná pūtám adrivaḥ
08.012.04c | yénā nú sadyá ójasā vavákṣitha

08.012.05a | imáṁ juṣasva girvaṇaḥ
08.012.05b | samudrá iva pinvate
08.012.05c | índra víśvābhir ūtíbhir vavákṣitha

08.012.06a | yó no deváḥ parāvátaḥ
08.012.06b | sakhitvanā́ya māmahé
08.012.06c | divó ná vr̥ṣṭím pratháyan vavákṣitha

08.012.07a | vavakṣúr asya ketávo
08.012.07b | utá vájro gábhastiyoḥ
08.012.07c | yát sū́riyo ná ródasī ávardhayat

08.012.08a | yádi pravr̥ddha satpate
08.012.08b | sahásram mahiṣā́m̐ ághaḥ
08.012.08c | ā́d ít ta indriyám máhi prá vāvr̥dhe

08.012.09a | índraḥ sū́ryasya raśmíbhir
08.012.09b | ní arśasānám oṣati
08.012.09c | agnír váneva sāsahíḥ prá vāvr̥dhe

08.012.10a | iyáṁ ta r̥tvíyāvatī
08.012.10b | dhītír eti návīyasī
08.012.10c | saparyántī purupriyā́ mímīta ít

08.012.11a | gárbho yajñásya devayúḥ
08.012.11b | krátum punīta ānuṣák
08.012.11c | stómair índrasya vāvr̥dhe mímīta ít

08.012.12a | sanír mitrásya papratha
08.012.12b | índraḥ sómasya pītáye
08.012.12c | prā́cī vā́śīva sunvaté mímīta ít

08.012.13a | yáṁ víprā ukthávāhaso
08.012.13b | abhipramandúr āyávaḥ
08.012.13c | ghr̥táṁ ná pipya āsáni r̥tásya yát

08.012.14a | utá svarā́je áditi
08.012.14b | stómam índrāya jījanat
08.012.14c | purupraśastám ūtáya r̥tásya yát

08.012.15a | abhí váhnaya ūtáye
08.012.15b | ánūṣata práśastaye
08.012.15c | ná deva vívratā hárī r̥tásya yát

08.012.16a | yát sómam indra víṣṇavi
08.012.16b | yád vā gha tritá āptiyé
08.012.16c | yád vā marútsu mándase sám índubhiḥ

08.012.17a | yád vā śakra parāváti
08.012.17b | samudré ádhi mándase
08.012.17c | asmā́kam ít suté raṇā sám índubhiḥ

08.012.18a | yád vā́si sunvató vr̥dhó
08.012.18b | yájamānasya satpate
08.012.18c | ukthé vā yásya ráṇyasi sám índubhiḥ

08.012.19a | deváṁ-devaṁ vo ávasa
08.012.19b | índram-indraṁ gr̥ṇīṣáṇi
08.012.19c | ádhā yajñā́ya turváṇe ví ānaśuḥ

08.012.20a | yajñébhir yajñávāhasaṁ
08.012.20b | sómebhiḥ somapā́tamam
08.012.20c | hótrābhir índraṁ vāvr̥dhur ví ānaśuḥ

08.012.21a | mahī́r asya práṇītayaḥ
08.012.21b | pūrvī́r utá práśastayaḥ
08.012.21c | víśvā vásūni dāśúṣe ví ānaśuḥ

08.012.22a | índraṁ vr̥trā́ya hántave
08.012.22b | devā́so dadhire puráḥ
08.012.22c | índraṁ vā́ṇīr anūṣatā sám ójase

08.012.23a | mahā́ntam mahinā́ vayáṁ
08.012.23b | stómebhir havanaśrútam
08.012.23c | arkaír abhí prá ṇonumaḥ sám ójase

08.012.24a | ná yáṁ viviktó ródasī
08.012.24b | nā́ntárikṣāṇi vajríṇam
08.012.24c | ámād íd asya titviṣe sám ójasaḥ

08.012.25a | yád indra pr̥tanā́jiye
08.012.25b | devā́s tvā dadhiré puráḥ
08.012.25c | ā́d ít te haryatā́ hárī vavakṣatuḥ

08.012.26a | yadā́ vr̥tráṁ nadīvŕ̥taṁ
08.012.26b | śávasā vajrin ávadhīḥ
08.012.26c | ā́d ít te haryatā́ hárī vavakṣatuḥ

08.012.27a | yadā́ te víṣṇur ójasā
08.012.27b | trī́ṇi padā́ vicakramé
08.012.27c | ā́d ít te haryatā́ hárī vavakṣatuḥ

08.012.28a | yadā́ te haryatā́ hárī
08.012.28b | vāvr̥dhā́te divé-dive
08.012.28c | ā́d ít te víśvā bhúvanāni yemire

08.012.29a | yadā́ te mā́rutīr víśas
08.012.29b | túbhyam indra niyemiré
08.012.29c | ā́d ít te víśvā bhúvanāni yemire

08.012.30a | yadā́ sū́ryam amúṁ diví
08.012.30b | śukráṁ jyótir ádhārayaḥ
08.012.30c | ā́d ít te víśvā bhúvanāni yemire

08.012.31a | imā́ṁ ta indra suṣṭutíṁ
08.012.31b | vípra iyarti dhītíbhiḥ
08.012.31c | jāmím padéva pípratīm prá adhvaré

08.012.32a | yád asya dhā́mani priyé
08.012.32b | samīcīnā́so ásvaran
08.012.32c | nā́bhā yajñásya dohánā prá adhvaré

08.012.33a | suvī́riyaṁ suaśviyaṁ
08.012.33b | sugávyam indra daddhi naḥ
08.012.33c | hóteva pūrvácittaye prá adhvaré

08.013.01a | índraḥ sutéṣu sómeṣu
08.013.01b | krátum punīta ukthíyam
08.013.01c | vidé vr̥dhásya dákṣaso mahā́n hí ṣáḥ

08.013.02a | sá prathamé víomani
08.013.02b | devā́nāṁ sádane vr̥dháḥ
08.013.02c | supāráḥ suśrávastamaḥ sám apsujít

08.013.03a | tám ahve vā́jasātaya
08.013.03b | índram bhárāya śuṣmíṇam
08.013.03c | bhávā naḥ sumné ántamaḥ sákhā vr̥dhé

08.013.04a | iyáṁ ta indra girvaṇo
08.013.04b | rātíḥ kṣarati sunvatáḥ
08.013.04c | mandānó asyá barhíṣo ví rājasi

08.013.05a | nūnáṁ tád indra daddhi no
08.013.05b | yát tvā sunvánta ī́mahe
08.013.05c | rayíṁ naś citrám ā́ bharā suvarvídam

08.013.06a | stotā́ yát te vícarṣaṇir
08.013.06b | atipraśardháyad gíraḥ
08.013.06c | vayā́ ivā́nu rohate juṣánta yát

08.013.07a | pratnaváj janayā gíraḥ
08.013.07b | śr̥ṇudhī́ jaritúr hávam
08.013.07c | máde-made vavakṣithā sukŕ̥tvane

08.013.08a | krī́ḷanti asya sūnŕ̥tā
08.013.08b | ā́po ná pravátā yatī́ḥ
08.013.08c | ayā́ dhiyā́ yá ucyáte pátir diváḥ

08.013.09a | utó pátir yá ucyáte
08.013.09b | kr̥ṣṭīnā́m éka íd vaśī́
08.013.09c | namovr̥dhaír avasyúbhiḥ suté raṇa

08.013.10a | stuhí śrutáṁ vipaścítaṁ
08.013.10b | hárī yásya prasakṣíṇā
08.013.10c | gántārā dāśúṣo gr̥háṁ namasvínaḥ

08.013.11a | tūtujānó mahemate
08.013.11b | áśvebhiḥ pruṣitápsubhiḥ
08.013.11c | ā́ yāhi yajñám āśúbhiḥ śám íd dhí te

08.013.12a | índra śaviṣṭha satpate
08.013.12b | rayíṁ gr̥ṇátsu dhāraya
08.013.12c | śrávaḥ sūríbhyo amŕ̥taṁ vasutvanám

08.013.13a | háve tvā sū́ra údite
08.013.13b | háve madhyáṁdine diváḥ
08.013.13c | juṣāṇá indra sáptibhir na ā́ gahi

08.013.14a | ā́ tū́ gahi prá tú drava
08.013.14b | mátsvā sutásya gómataḥ
08.013.14c | tántuṁ tanuṣva pūrviyáṁ yáthā vidé

08.013.15a | yác chakrā́si parāváti
08.013.15b | yád arvāváti vr̥trahan
08.013.15c | yád vā samudré ándhaso 'vitéd asi

08.013.16a | índraṁ vardhantu no gíra
08.013.16b | índraṁ sutā́sa índavaḥ
08.013.16c | índre havíṣmatīr víśo arāṇiṣuḥ

08.013.17a | tám íd víprā avasyávaḥ
08.013.17b | pravátvatībhir ūtíbhiḥ
08.013.17c | índraṁ kṣoṇī́r avardhayan vayā́ iva

08.013.18a | tríkadrukeṣu cétanaṁ
08.013.18b | devā́so yajñám atnata
08.013.18c | tám íd vardhantu no gíraḥ sadā́vr̥dham

08.013.19a | stotā́ yát te ánuvrata
08.013.19b | ukthā́ni r̥tuthā́ dadhé
08.013.19c | śúciḥ pavāká+ ucyate só ádbhutaḥ

08.013.20a | tád íd rudrásya cetati
08.013.20b | yahvám pratnéṣu dhā́masu
08.013.20c | máno yátrā ví tád dadhúr vícetasaḥ

08.013.21a | yádi me sakhyám āvára
08.013.21b | imásya pāhi ándhasaḥ
08.013.21c | yéna víśvā áti dvíṣo átārima

08.013.22a | kadā́ ta indra girvaṇa
08.013.22b | stotā́ bhavāti śáṁtamaḥ
08.013.22c | kadā́ no gávye áśviye vásau dadhaḥ

08.013.23a | utá te súṣṭutā hárī
08.013.23b | vŕ̥ṣaṇā vahato rátham
08.013.23c | ajuryásya madíntamaṁ yám ī́mahe

08.013.24a | tám īmahe puruṣṭutáṁ
08.013.24b | yahvám pratnā́bhir ūtíbhiḥ
08.013.24c | ní barhíṣi priyé sadad ádha dvitā́

08.013.25a | várdhasvā sú puruṣṭuta
08.013.25b | ŕ̥ṣiṣṭutābhir ūtíbhiḥ
08.013.25c | dhukṣásva pipyúṣīm íṣam ávā ca naḥ

08.013.26a | índra tvám avitéd asi
08.013.26b | itthā́ stuvató adrivaḥ
08.013.26c | r̥tā́d iyarmi te dhíyam manoyújam

08.013.27a | ihá tyā́ sadhamā́diyā
08.013.27b | yujānáḥ sómapītaye
08.013.27c | hárī indra pratádvasū abhí svara

08.013.28a | abhí svarantu yé táva
08.013.28b | rudrā́saḥ sakṣata śríyam
08.013.28c | utó marútvatīr víśo abhí práyaḥ

08.013.29a | imā́ asya prátūrtayaḥ
08.013.29b | padáṁ juṣanta yád diví
08.013.29c | nā́bhā yajñásya sáṁ dadhur yáthā vidé

08.013.30a | ayáṁ dīrghā́ya cákṣase
08.013.30b | prā́ci prayatí adhvaré
08.013.30c | mímīte yajñám ānuṣág vicákṣiya

08.013.31a | vŕ̥ṣāyám indra te rátha
08.013.31b | utó te vŕ̥ṣaṇā hárī
08.013.31c | vŕ̥ṣā tuváṁ śatakrato vŕ̥ṣā hávaḥ

08.013.32a | vŕ̥ṣā grā́vā vŕ̥ṣā mádo
08.013.32b | vŕ̥ṣā sómo ayáṁ sutáḥ
08.013.32c | vŕ̥ṣā yajñó yám ínvasi vŕ̥ṣā hávaḥ

08.013.33a | vŕ̥ṣā tvā vŕ̥ṣaṇaṁ huve
08.013.33b | vájriñ citrā́bhir ūtíbhiḥ
08.013.33c | vāvántha hí prátiṣṭutiṁ vŕ̥ṣā hávaḥ

08.014.01a | yád indrāháṁ yáthā tuvám
08.014.01b | ī́śīya vásva éka ít
08.014.01c | stotā́ me góṣakhā siyāt

08.014.02a | śíkṣeyam asmai dítseyaṁ
08.014.02b | śácīpate manīṣíṇe
08.014.02c | yád aháṁ gópatiḥ siyā́m

08.014.03a | dhenúṣ ṭa indra sūnŕ̥tā
08.014.03b | yájamānāya sunvaté
08.014.03c | gā́m áśvam pipyúṣī duhe

08.014.04a | ná te vartā́sti rā́dhasa
08.014.04b | índra devó ná mártiyaḥ
08.014.04c | yád dítsasi stutó maghám

08.014.05a | yajñá índram avardhayad
08.014.05b | yád bhū́miṁ ví ávartayat
08.014.05c | cakrāṇá opaśáṁ diví

08.014.06a | vāvr̥dhānásya te vayáṁ
08.014.06b | víśvā dhánāni jigyúṣaḥ
08.014.06c | ūtím indrā́ vr̥ṇīmahe

08.014.07a | ví antárikṣam atiran
08.014.07b | máde sómasya rocanā́
08.014.07c | índro yád ábhinad valám

08.014.08a | úd gā́ ājad áṅgirobhya
08.014.08b | āvíṣ kr̥ṇván gúhā satī́ḥ
08.014.08c | arvā́ñcaṁ nunude valám

08.014.09a | índreṇa rocanā́ divó
08.014.09b | dr̥r̥ḷhā́ni+ dr̥ṁhitā́ni ca
08.014.09c | sthirā́ṇi ná parāṇúde

08.014.10a | apā́m ūrmír mádann iva
08.014.10b | stóma indrājirāyate
08.014.10c | ví te mádā arājiṣuḥ

08.014.11a | tuváṁ hí stomavárdhana
08.014.11b | índrā́si ukthavárdhanaḥ
08.014.11c | stotr̥r̥ṇā́m utá bhadrakŕ̥t

08.014.12a | índram ít keśínā hárī
08.014.12b | somapéyāya vakṣataḥ
08.014.12c | úpa yajñáṁ surā́dhasam

08.014.13a | apā́m phénena námuceḥ
08.014.13b | śíra indród avartayaḥ
08.014.13c | víśvā yád ájaya spŕ̥dhaḥ

08.014.14a | māyā́bhir utsísr̥psata
08.014.14b | índra dyā́m ārúrukṣataḥ
08.014.14c | áva dásyūm̐r adhūnuthāḥ

08.014.15a | asunvā́m indra saṁsádaṁ
08.014.15b | víṣūcīṁ ví anāśayaḥ
08.014.15c | somapā́ úttaro bhávan

08.015.01a | tám u abhí prá gāyata
08.015.01b | puruhūtám puruṣṭutám
08.015.01c | índraṁ gīrbhís taviṣám ā́ vivāsata

08.015.02a | yásya dvibárhaso br̥hát
08.015.02b | sáho dādhā́ra ródasī
08.015.02c | girī́m̐r ájrām̐ apáḥ súvar vr̥ṣatvanā́

08.015.03a | sá rājasi puruṣṭutam̐
08.015.03b | éko vr̥trā́ṇi jighnase
08.015.03c | índra jaítrā śravasíyā ca yántave

08.015.04a | táṁ te mádaṁ gr̥ṇīmasi
08.015.04b | vŕ̥ṣaṇam pr̥tsú sāsahím
08.015.04c | ulokakr̥tnúm& adrivo hariśríyam

08.015.05a | yéna jyótīṁṣi āyáve
08.015.05b | mánave ca vivéditha
08.015.05c | mandānó asyá barhíṣo ví rājasi

08.015.06a | tád adyā́ cit ta ukthíno
08.015.06b | ánu ṣṭuvanti pūrváthā
08.015.06c | vŕ̥ṣapatnīr apó jayā divé-dive

08.015.07a | táva tyád indriyám br̥hát
08.015.07b | táva śúṣmam utá krátum
08.015.07c | vájraṁ śiśāti dhiṣáṇā váreṇiyam

08.015.08a | táva dyaúr indra paúṁsiyam
08.015.08b | pr̥thivī́ vardhati śrávaḥ
08.015.08c | tuvā́m ā́paḥ párvatāsaś ca hinvire

08.015.09a | tuvā́ṁ víṣṇur br̥hán kṣáyo
08.015.09b | mitró gr̥ṇāti váruṇaḥ
08.015.09c | tuvā́ṁ śárdho madati ánu mā́rutam

08.015.10a | tuváṁ vŕ̥ṣā jánānaam
08.015.10b | máṁhiṣṭha indra jajñiṣe
08.015.10c | satrā́ víśvā suapatyā́ni dadhiṣe

08.015.11a | satrā́ tuvám puruṣṭutam̐
08.015.11b | éko vr̥trā́ṇi tośase
08.015.11c | nā́nyá índrāt káraṇam bhū́ya invati

08.015.12a | yád indra manmaśás tuvā
08.015.12b | nā́nā hávanta ūtáye
08.015.12c | asmā́kebhir nŕ̥bhir átrā súvar jaya

08.015.13a | áraṁ kṣáyāya no mahé
08.015.13b | víśvā rūpā́ṇi āviśán
08.015.13c | índraṁ jaítrāya harṣayā śácīpátim

08.016.01a | prá samrā́jaṁ carṣaṇīnā́m
08.016.01b | índraṁ stotā návyaṁ gīrbhíḥ
08.016.01c | náraṁ nr̥ṣā́ham máṁhiṣṭham

08.016.02a | yásminn ukthā́ni ráṇyanti
08.016.02b | víśvāni ca śravasíyā
08.016.02c | apā́m ávo ná samudré

08.016.03a | táṁ suṣṭutiyā́ vivāse
08.016.03b | jyeṣṭharā́jam bháre kr̥tnúm
08.016.03c | mahó vājínaṁ saníbhyaḥ

08.016.04a | yásya ánūnā gabhīrā́
08.016.04b | mádā urávas tárutrāḥ
08.016.04c | harṣumántaḥ śū́rasātau

08.016.05a | tám íd dháneṣu hitéṣu
08.016.05b | adhivākā́ya havante
08.016.05c | yéṣām índras té jayanti

08.016.06a | tám íc cyautnaír ā́riyanti
08.016.06b | táṁ kr̥tébhiś carṣaṇáyaḥ
08.016.06c | eṣá índro varivaskŕ̥t

08.016.07a | índro brahmā́ índra ŕ̥ṣir
08.016.07b | índraḥ purū́ puruhūtáḥ
08.016.07c | mahā́n mahī́bhiḥ śácībhiḥ

08.016.08a | sá stómiyaḥ sá háviyaḥ
08.016.08b | satyáḥ sátvā tuvikūrmíḥ
08.016.08c | ékaś cit sánn abhíbhūtiḥ

08.016.09a | tám arkébhis táṁ sā́mabhis
08.016.09b | táṁ gāyatraíś carṣaṇáyaḥ
08.016.09c | índraṁ vardhanti kṣitáyaḥ

08.016.10a | praṇetā́raṁ vásyo áchā
08.016.10b | kártāraṁ jyótiḥ samátsu
08.016.10c | sāsahvā́ṁsaṁ yudhā́mítrān

08.016.11a | sá naḥ pápriḥ pārayāti
08.016.11b | svastí nāvā́ puruhūtáḥ
08.016.11c | índro víśvā áti dvíṣaḥ

08.016.12a | sá tváṁ na indra vā́jebhir
08.016.12b | daśasyā́ ca gātuyā́ ca
08.016.12c | áchā ca naḥ sumnáṁ neṣi

08.017.01a | ā́ yāhi suṣumā́ hí ta
08.017.01b | índra sómam píbā imám
08.017.01c | édám barhíḥ sado máma

08.017.02a | ā́ tvā brahmayújā hárī
08.017.02b | váhatām indra keśínā
08.017.02c | úpa bráhmāṇi naḥ śr̥ṇu

08.017.03a | brahmā́ṇas tvā vayáṁ yujā́
08.017.03b | somapā́m indra somínaḥ
08.017.03c | sutā́vanto havāmahe

08.017.04a | ā́ no yāhi sutā́vato
08.017.04b | asmā́kaṁ suṣṭutī́r úpa
08.017.04c | píbā sú śiprin ándhasaḥ

08.017.05a | ā́ te siñcāmi kukṣiyór
08.017.05b | ánu gā́trā ví dhāvatu
08.017.05c | gr̥bhāyá jihváyā mádhu

08.017.06a | svādúṣ ṭe astu saṁsúde
08.017.06b | mádhumān tanúve táva
08.017.06c | sómaḥ śám astu te hr̥dé

08.017.07a | ayám u tvā vicarṣaṇe
08.017.07b | jánīr ivābhí sáṁvr̥taḥ
08.017.07c | prá sóma indra sarpatu

08.017.08a | tuvigrī́vo vapódaraḥ
08.017.08b | subāhúr ándhaso máde
08.017.08c | índro vr̥trā́ṇi jighnate

08.017.09a | índra préhi purás tuváṁ
08.017.09b | víśvasyéśāna ójasā
08.017.09c | vr̥trā́ṇi vr̥trahañ jahi

08.017.10a | dīrghás te astu aṅkuśó
08.017.10b | yénā vásu prayáchasi
08.017.10c | yájamānāya sunvaté

08.017.11a | ayáṁ ta indra sómo
08.017.11b | nípūto ádhi barhíṣi
08.017.11c | éhīm asyá drávā píba

08.017.12a | śā́cigo śā́cipūjana
08.017.12b | ayáṁ ráṇāya te sutáḥ
08.017.12c | ā́khaṇḍala prá hūyase

08.017.13a | yás te śr̥ṅgavr̥ṣo napāt
08.017.13b | práṇapāt kuṇḍapā́yiyaḥ
08.017.13c | ní asmin dadhra ā́ mánaḥ

08.017.14a | vā́stoṣ pate dhruvā́ sthū́ṇā
08.017.14b | áṁsatraṁ somiyā́naam
08.017.14c | drapsó bhettā́ puráaṁ śáśvatīnaam
08.017.14d | índro múnīnaaṁ sákhā

08.017.15a | pŕ̥dākusānur yajató gavéṣaṇa
08.017.15b | ékaḥ sánn abhí bhū́yasaḥ
08.017.15c | bhū́rṇim áśvaṁ nayat tujā́ puró gr̥bhā
08.017.15d | índraṁ sómasya pītáye

08.018.01a | idáṁ ha nūnám eṣaaṁ
08.018.01b | sumnám bhikṣeta mártiyaḥ
08.018.01c | ādityā́nām ápūrviyaṁ sávīmani

08.018.02a | anarvā́ṇo hí eṣaam
08.018.02b | pánthā āditiyā́naam
08.018.02c | ádabdhāḥ sánti pāyávaḥ sugevŕ̥dhaḥ

08.018.03a | tát sú naḥ savitā́ bhágo
08.018.03b | váruṇo mitró aryamā́
08.018.03c | śárma yachantu saprátho yád ī́mahe

08.018.04a | devébhir devi adite
08.018.04b | áriṣṭabharman ā́ gahi
08.018.04c | smát sūríbhiḥ purupriye suśármabhiḥ

08.018.05a | té hí putrā́so áditer
08.018.05b | vidúr dvéṣāṁsi yótave
08.018.05c | aṁhóś cid urucákrayo anehásaḥ

08.018.06a | áditir no dívā paśúm
08.018.06b | áditir náktam ádvayāḥ
08.018.06c | áditiḥ pātu áṁhasaḥ sadā́vr̥dhā

08.018.07a | utá syā́ no dívā matír
08.018.07b | áditir ūtiyā́ gamat
08.018.07c | sā́ śáṁtāti máyas karad ápa srídhaḥ

08.018.08a | utá tyā́ daívyā bhiṣájā
08.018.08b | śáṁ naḥ karato aśvínā
08.018.08c | yuyuyā́tām itó rápo ápa srídhaḥ

08.018.09a | śám agnír agníbhiḥ karac
08.018.09b | cháṁ nas tapatu sū́riyaḥ
08.018.09c | śáṁ vā́to vātu arapā́ ápa srídhaḥ

08.018.10a | ápā́mīvām ápa srídham
08.018.10b | ápa sedhata durmatím
08.018.10c | ā́dityāso yuyótanā no áṁhasaḥ

08.018.11a | yuyótā śárum asmád ā́m̐
08.018.11b | ā́dityāsa utā́matim
08.018.11c | ŕ̥dhag dvéṣaḥ kr̥ṇuta viśvavedasaḥ

08.018.12a | tát sú naḥ śárma yachata
08.018.12b | ā́dityā yán múmocati
08.018.12c | énasvantaṁ cid énasaḥ sudānavaḥ

08.018.13a | yó naḥ káś cid rírikṣati
08.018.13b | rakṣastuvéna mártiyaḥ
08.018.13c | suvaíḥ ṣá évai ririṣīṣṭa yúr jánaḥ

08.018.14a | sám ít tám aghám aśnavad
08.018.14b | duḥśáṁsam mártiyaṁ ripúm
08.018.14c | yó asmatrā́ durháṇāvām̐ úpa dvayúḥ

08.018.15a | pākatrā́ sthana devā
08.018.15b | hr̥tsú jānītha mártiyam
08.018.15c | úpa dvayúṁ ca ádvayuṁ ca vasavaḥ

08.018.16a | ā́ śárma párvatānaam
08.018.16b | ótā́páaṁ vr̥ṇīmahe
08.018.16c | dyā́vākṣāmā āré asmád rápas kr̥tam

08.018.17a | té no bhadréṇa śármaṇā
08.018.17b | yuṣmā́kaṁ nāvā́ vasavaḥ
08.018.17c | áti víśvāni duritā́ pipartana

08.018.18a | tucé tánāya tát sú no
08.018.18b | drā́ghīya ā́yu@ jīváse
08.018.18c | ā́dityāsaḥ sumahasaḥ kr̥ṇótana

08.018.19a | yajñó hīḷó vo ántara
08.018.19b | ā́dityā ásti mr̥r̥ḷáta+
08.018.19c | yuṣmé íd vo ápi ṣmasi sajātíye

08.018.20a | br̥hád várūtham marútāṁ
08.018.20b | deváṁ trātā́ram aśvínā
08.018.20c | mitrám īmahe váruṇaṁ suastáye

08.018.21a | anehó mitra aryaman
08.018.21b | nr̥vád varuṇa śáṁsiyam
08.018.21c | trivárūtham maruto yanta naś chardíḥ

08.018.22a | yé cid dhí mr̥tyúbandhava
08.018.22b | ā́dityā mánavaḥ smási
08.018.22c | prá sū́ na ā́yu@ jīváse tiretana

08.019.01a | táṁ gūrdhayā súvarṇaraṁ
08.019.01b | devā́so devám aratíṁ dadhanvire
08.019.01c | devatrā́ havyám óhire

08.019.02a | víbhūtarātiṁ vipra citráśociṣam
08.019.02b | agním īḷiṣva yantúram
08.019.02c | asyá médhasya somiyásya sobhare
08.019.02d | prém adhvarā́ya pū́rviyam

08.019.03a | yájiṣṭhaṁ tvā vavr̥mahe
08.019.03b | deváṁ devatrā́ hótāram ámartiyam
08.019.03c | asyá yajñásya sukrátum

08.019.04a | ūrjó nápātaṁ subhágaṁ sudī́ditim
08.019.04b | agníṁ śráyiṣṭhaśociṣam+
08.019.04c | sá no mitrásya váruṇasya só apā́m
08.019.04d | ā́ sumnáṁ yakṣate diví

08.019.05a | yáḥ samídhā yá ā́hutī
08.019.05b | yó védena dadā́śa márto agnáye
08.019.05c | yó námasā suadhvaráḥ

08.019.06a | tásyéd árvanto raṁhayanta āśávas
08.019.06b | tásya dyumnítamaṁ yáśaḥ
08.019.06c | ná tám áṁho devákr̥taṁ kútaś caná
08.019.06d | ná mártiyakr̥taṁ naśat

08.019.07a | suagnáyo vo agníbhiḥ
08.019.07b | siyā́ma sūno sahasa ūrjām pate
08.019.07c | suvī́ras tuvám asmayúḥ

08.019.08a | praśáṁsamāno átithir ná mitríyo
08.019.08b | agnī́ rátho ná védiyaḥ
08.019.08c | tuvé kṣémāso ápi santi sādhávas
08.019.08d | tuváṁ rā́jā rayīṇáam

08.019.09a | só addhā́ dāśúadhvaro
08.019.09b | ágne mártaḥ subhaga sá praśáṁsiyaḥ
08.019.09c | sá dhībhír astu sánitā

08.019.10a | yásya tvám ūrdhvó adhvarā́ya tíṣṭhasi
08.019.10b | kṣayádvīraḥ sá sādhate
08.019.10c | só árvadbhiḥ sánitā sá vipanyúbhiḥ
08.019.10d | sá śū́raiḥ sánitā kr̥tám

08.019.11a | yásya agnír vápur gr̥hé
08.019.11b | stómaṁ cáno dádhīta viśvávāriyaḥ
08.019.11c | havyā́ vā véviṣad víṣaḥ

08.019.12a | víprasya vā stuvatáḥ sahaso yaho
08.019.12b | makṣū́tamasya rātíṣu
08.019.12c | avódevam upárimartiyaṁ kr̥dhi
08.019.12d | váso vividúṣo vácaḥ

08.019.13a | yó agníṁ havyádātibhir
08.019.13b | námobhir vā sudákṣam āvívāsati
08.019.13c | girā́ vājiráśociṣam

08.019.14a | samídhā yó níśitī dā́śad áditiṁ
08.019.14b | dhā́mabhir asya mártiyaḥ
08.019.14c | víśvét sá dhībhíḥ subhágo jánām̐ áti
08.019.14d | dyumnaír udná 'va@ tāriṣat

08.019.15a | tád agne dyumnám ā́ bhara
08.019.15b | yát sāsáhat sádane káṁ cid atríṇam
08.019.15c | manyúṁ jánasya dūḍhíyaḥ

08.019.16a | yéna cáṣṭe váruṇo mitró aryamā́
08.019.16b | yéna nā́satiyā bhágaḥ
08.019.16c | vayáṁ tát te śávasā gātuvíttamā
08.019.16d | índratvotā vidhemahi

08.019.17a | té ghéd agne suādhíyo
08.019.17b | yé tvā vipra nidadhiré nr̥cákṣasam
08.019.17c | víprāso deva sukrátum

08.019.18a | tá íd védiṁ ̀ subhaga tá ā́hutiṁ
08.019.18b | té sótuṁ cakrire diví
08.019.18c | tá íd vā́jebhir jigiyur mahád dhánaṁ
08.019.18d | yé tvé kā́maṁ nieriré

08.019.19a | bhadró no agnír ā́huto
08.019.19b | bhadrā́ rātíḥ subhaga bhadró adhvaráḥ
08.019.19c | bhadrā́ utá práśastayaḥ

08.019.20a | bhadrám mánaḥ kr̥ṇuṣva vr̥tratū́riye
08.019.20b | yénā samátsu sāsáhaḥ
08.019.20c | áva sthirā́ tanuhi bhū́ri śárdhatāṁ
08.019.20d | vanémā te abhíṣṭibhiḥ

08.019.21a | ī́ḷe girā́ mánurhitaṁ
08.019.21b | yáṁ devā́ dūtám aratíṁ nieriré
08.019.21c | yájiṣṭhaṁ havyavā́hanam

08.019.22a | tigmájambhāya táruṇāya rā́jate
08.019.22b | práyo gāyasi agnáye
08.019.22c | yáḥ piṁśáte sūnŕ̥tābhiḥ suvī́riyam
08.019.22d | agnír ghr̥tébhir ā́hutaḥ

08.019.23a | yádī ghr̥tébhir ā́huto
08.019.23b | vā́śīm agnír bhárata úc ca áva ca
08.019.23c | ásura iva nirṇíjam

08.019.24a | yó havyā́ni aírayatā mánurhito
08.019.24b | devá āsā́ sugandhínā
08.019.24c | vívāsate vā́riyāṇi suadhvaró
08.019.24d | hótā devó ámartiyaḥ

08.019.25a | yád agne mártiyas tuváṁ
08.019.25b | siyā́m ahám mitramaho ámartiyaḥ
08.019.25c | sáhasaḥ sūnav āhuta

08.019.26a | ná tvā rāsīya abhíśastaye vaso
08.019.26b | ná pāpatvā́ya santiya
08.019.26c | ná me stotā́ amatīvā́ ná dúrhitaḥ
08.019.26d | siyā́d agne ná pāpáyā

08.019.27a | pitúr ná putráḥ súbhr̥to duroṇá ā́
08.019.27b | devā́m̐ etu prá ṇo havíḥ

08.019.28a | távāhám agna ūtíbhir
08.019.28b | nédiṣṭhābhiḥ saceya jóṣam ā́ vaso
08.019.28c | sádā devásya mártiyaḥ

08.019.29a | táva krátvā saneyaṁ táva rātíbhir
08.019.29b | ágne táva práśastibhiḥ
08.019.29c | tuvā́m íd āhuḥ prámatiṁ vaso máma
08.019.29d | ágne hárṣasva dā́tave

08.019.30a | prá só agne távotíbhiḥ
08.019.30b | suvī́rābhis tirate vā́jabharmabhiḥ
08.019.30c | yásya tváṁ sakhyám āváraḥ

08.019.31a | táva drapsó nī́lavān vāśá r̥tvíya
08.019.31b | índhānaḥ siṣṇav ā́ dade
08.019.31c | tuvám mahīnā́m uṣásām asi priyáḥ
08.019.31d | kṣapó vástuṣu rājasi

08.019.32a | tám ā́ganma sóbharayaḥ
08.019.32b | sahásramuṣkaṁ suabhiṣṭím ávase
08.019.32c | samrā́jaṁ trā́sadasyavam

08.019.33a | yásya te agne anyé agnáya
08.019.33b | upakṣíto vayā́ iva
08.019.33c | vípo ná dyumnā́ ní yuve jánānaaṁ
08.019.33d | táva kṣatrā́ṇi vardháyan

08.019.34a | yám ādityāso adruhaḥ
08.019.34b | pāráṁ náyatha mártiyam
08.019.34c | maghónaaṁ víśveṣaaṁ sudānavaḥ

08.019.35a | yūyáṁ rājānaḥ káṁ cic carṣaṇīsahaḥ
08.019.35b | kṣáyantam mā́nuṣām̐ ánu
08.019.35c | vayáṁ té vo váruṇa mítra áryaman
08.019.35d | syā́méd r̥tásya rathíyaḥ

08.019.36a | ádān me paurukutsiyáḥ
08.019.36b | pañcāśátaṁ trasádasyur vadhū́nām
08.019.36c | máṁhiṣṭho aryáḥ sátpatiḥ

08.019.37a | utá me prayíyor vayíyoḥ
08.019.37b | suvā́stvā ádhi túgvani
08.019.37c | tisr̥r̥ṇā́ṁ saptatīnáaṁ
08.019.37d | śyāváḥ praṇayitā́+ bhuvad
08.019.37e | vásur díyānaam pátiḥ

08.020.01a | ā́ gantā mā́ riṣaṇyata
08.020.01b | prásthāvāno mā́pa sthātā samanyavaḥ
08.020.01c | sthirā́ cin namayiṣṇavaḥ

08.020.02a | vīḷupavíbhir maruta r̥bhukṣaṇa
08.020.02b | ā́ rudrāsaḥ sudītíbhiḥ
08.020.02c | iṣā́ no adyá ā́ gatā puruspr̥ho
08.020.02d | yajñám ā́ sobharīyávaḥ

08.020.03a | vidmā́ hí rudríyāṇaaṁ
08.020.03b | śúṣmam ugrám marútaaṁ śímīvatām
08.020.03c | víṣṇor eṣásya mīḷhúṣām

08.020.04a | ví dvīpā́ni pā́patan tíṣṭhad duchúnā
08.020.04b | ubhé yujanta ródasī
08.020.04c | prá dhánvāni airata śubhrakhādayo
08.020.04d | yád éjatha svabhānavaḥ

08.020.05a | ácyutā cid vo ájman ā́
08.020.05b | nā́nadati párvatāso vánaspátiḥ
08.020.05c | bhū́mir yā́meṣu rejate

08.020.06a | ámāya vo maruto yā́tave diyaúr
08.020.06b | jíhīta úttarā br̥hát
08.020.06c | yátrā náro dédiśate tanū́ṣu ā́
08.020.06d | tvákṣāṁsi bāhúojasaḥ

08.020.07a | svadhā́m ánu śríyaṁ náro
08.020.07b | máhi tveṣā́ ámavanto vŕ̥ṣapsavaḥ
08.020.07c | váhante áhrutapsavaḥ

08.020.08a | góbhir vāṇó ajyate sóbharīṇaaṁ
08.020.08b | ráthe kóśe hiraṇyáye
08.020.08c | góbandhavaḥ sujātā́sa iṣé bhujé
08.020.08d | mahā́nto na spárase nú

08.020.09a | práti vo vr̥ṣadañjayo
08.020.09b | vŕ̥ṣṇe śárdhāya mā́rutāya bharadhvam
08.020.09c | havyā́ vŕ̥ṣaprayāvaṇe

08.020.10a | vr̥ṣaṇaśvéna maruto vŕ̥ṣapsunā
08.020.10b | ráthena vŕ̥ṣanābhinā
08.020.10c | ā́ śyenā́so ná pakṣíṇo vŕ̥thā naro
08.020.10d | havyā́ no vītáye gata

08.020.11a | samānám añjí eṣaaṁ
08.020.11b | ví bhrājante rukmā́so ádhi bāhúṣu
08.020.11c | dávidyutati r̥ṣṭáyaḥ

08.020.12a | tá ugrā́so vŕ̥ṣaṇa ugrábāhavo
08.020.12b | nákiṣ ṭanū́ṣu yetire
08.020.12c | sthirā́ dhánvāni ā́yudhā rátheṣu vo
08.020.12d | ánīkeṣu ádhi śríyaḥ

08.020.13a | yéṣām árṇo ná saprátho
08.020.13b | nā́ma tveṣáṁ śáśvatām ékam íd bhujé
08.020.13c | váyo ná pítriyaṁ sáhaḥ

08.020.14a | tā́n vandasva marútas tā́m̐ úpa stuhi
08.020.14b | téṣaaṁ hí dhúnīnaam
08.020.14c | arā́ṇaaṁ ná caramás tád eṣaaṁ
08.020.14d | dānā́ mahnā́ tád eṣaam

08.020.15a | subhágaḥ sá va ūtíṣu
08.020.15b | ā́sa pū́rvāsu maruto víuṣṭiṣu
08.020.15c | yó vā nūnám utā́sati

08.020.16a | yásya vā yūyám práti vājíno nara
08.020.16b | ā́ havyā́ vītáye gathá
08.020.16c | abhí ṣá dyumnaír utá vā́jasātibhiḥ
08.020.16d | sumnā́ vo dhūtayo naśat

08.020.17a | yáthā rudrásya sūnávo
08.020.17b | divó váśanti ásurasya vedhásaḥ
08.020.17c | yúvānas táthā íd asat

08.020.18a | yé ca árhanti marútaḥ sudā́navaḥ
08.020.18b | smán mīḷhúṣaś cáranti yé
08.020.18c | átaś cid ā́ na úpa vásyasā hr̥dā́
08.020.18d | yúvāna ā́ vavr̥dhuvam

08.020.19a | yū́na ū ṣú náviṣṭhayā
08.020.19b | vŕ̥ṣṇaḥ pavākā́m̐+ abhí sobhare girā́
08.020.19c | gā́ya gā́ iva cárkr̥ṣat

08.020.20a | sāhā́ yé sánti muṣṭihéva háviyo
08.020.20b | víśvāsu pr̥tsú hótr̥ṣu
08.020.20c | vŕ̥ṣṇaś candrā́n ná suśrávastamān girā́
08.020.20d | vándasva marúto áha

08.020.21a | gā́vaś cid ghā samanyavaḥ
08.020.21b | sajātíyena marutaḥ sábandhavaḥ
08.020.21c | rihaté kakúbho mitháḥ

08.020.22a | mártaś cid vo nr̥tavo rukmavakṣasa
08.020.22b | úpa bhrātr̥tvám ā́yati
08.020.22c | ádhi no gāta marutaḥ sádā hí va
08.020.22d | āpitvám ásti nídhruvi

08.020.23a | máruto mā́rutasya na
08.020.23b | ā́ bheṣajásya vahatā sudānavaḥ
08.020.23c | yūyáṁ sakhāyaḥ saptayaḥ

08.020.24a | yā́bhiḥ síndhum ávatha yā́bhis tū́rvatha
08.020.24b | yā́bhir daśasyáthā krívim
08.020.24c | máyo no bhūta ūtíbhir mayobhuvaḥ
08.020.24d | śivā́bhir asacadviṣaḥ

08.020.25a | yát síndhau yád ásikniyāṁ
08.020.25b | yát samudréṣu marutaḥ subarhiṣaḥ
08.020.25c | yát párvateṣu bheṣajám

08.020.26a | víśvam páśyanto bibhr̥thā tanū́ṣu ā́
08.020.26b | ténā no ádhi vocata
08.020.26c | kṣamā́ rápo maruta ā́turasya na
08.020.26d | íṣkartā víhrutam púnaḥ

08.021.01a | vayám u tvā́m apūrviya
08.021.01b | sthūráṁ ná kác cid bháranto avasyávaḥ
08.021.01c | vā́je citráṁ havāmahe

08.021.02a | úpa tvā kárman ūtáye sá no yúvā
08.021.02b | ugráś cakrāma yó dhr̥ṣát
08.021.02c | tuvā́m íd dhí avitā́raṁ vavr̥máhe
08.021.02d | sákhāya indra sānasím

08.021.03a | ā́ yāhi imá índavo
08.021.03b | áśvapate gópata úrvarāpate
08.021.03c | sómaṁ somapate piba

08.021.04a | vayáṁ hí tvā bándhumantam abandhávo
08.021.04b | víprāsa indra yemimá
08.021.04c | yā́ te dhā́māni vr̥ṣabha tébhir ā́ gahi
08.021.04d | víśvebhiḥ sómapītaye

08.021.05a | sī́dantas te váyo yathā
08.021.05b | góśrīte mádhau madiré vivákṣaṇe
08.021.05c | abhí tvā́m indra nonumaḥ

08.021.06a | áchā ca tvainā́ námasā vádāmasi
08.021.06b | kím múhuś cid ví dīdhayaḥ
08.021.06c | sánti kā́māso harivo dadíṣ ṭuváṁ
08.021.06d | smó vayáṁ sánti no dhíyaḥ

08.021.07a | nū́tnā íd indra te vayám
08.021.07b | ūtī́ abhūma nahí nū́ te adrivaḥ
08.021.07c | vidmā́ purā́ párīṇasaḥ

08.021.08a | vidmā́ sakhitvám utá śūra bhojíyam
08.021.08b | ā́ te tā́ vajrin īmahe
08.021.08c | utó samasmin ā́ śiśīhi no vaso
08.021.08d | vā́je suśipra gómati

08.021.09a | yó na idám-idam purā́
08.021.09b | prá vásya āninā́ya tám u va stuṣe
08.021.09c | sákhāya índram ūtáye

08.021.10a | háriaśvaṁ sátpatiṁ carṣaṇīsáhaṁ
08.021.10b | sá hí ṣmā yó ámandata
08.021.10c | ā́ tú naḥ sá vayati gávyam áśviyaṁ
08.021.10d | stotŕ̥bhyo maghávā śatám

08.021.11a | tváyā ha svid yujā́ vayám
08.021.11b | práti śvasántaṁ vr̥ṣabha bruvīmahi
08.021.11c | saṁsthé jánasya gómataḥ

08.021.12a | jáyema kāré puruhūta kāríṇo
08.021.12b | abhí tiṣṭhema dūḍhíyaḥ
08.021.12c | nŕ̥bhir vr̥tráṁ hanyā́ma śūśuyā́ma ca
08.021.12d | áver indra prá ṇo dhíyaḥ

08.021.13a | abhrātr̥vyó anā́ tuvám
08.021.13b | ánāpir indra janúṣā sanā́d asi
08.021.13c | yudhéd āpitvám ichase

08.021.14a | nákī revántaṁ sakhiyā́ya vindase
08.021.14b | pī́yanti te surāśúvaḥ
08.021.14c | yadā́ kr̥ṇóṣi nadanúṁ sám ūhasi
08.021.14d | ā́d ít pitéva hūyase

08.021.15a | mā́ te amājúro yathā
08.021.15b | mūrā́sa indra sakhiyé tuvā́vataḥ
08.021.15c | ní ṣadāma sácā suté

08.021.16a | mā́ te godatra nír arāma rā́dhasa
08.021.16b | índra mā́ te gr̥hāmahi
08.021.16c | dr̥r̥ḷhā́+ cid aryáḥ prá mr̥śābhi ā́ bhara
08.021.16d | ná te dāmā́na ādábhe

08.021.17a | índro vā ghéd íyan magháṁ
08.021.17b | sárasvatī vā subhágā dadír vásu
08.021.17c | tuváṁ vā citra dāśúṣe

08.021.18a | cítra íd rā́jā rājakā́ íd anyaké
08.021.18b | yaké sárasvatīm ánu
08.021.18c | parjánya iva tatánad dhí vr̥ṣṭiyā́
08.021.18d | sahásram ayútā dádat

08.022.01a | óo tyám ahva ā́ rátham
08.022.01b | adyā́ dáṁsiṣṭham ūtáye
08.022.01c | yám aśvinā suhavā rudravartanī
08.022.01d | ā́ sūriyā́yai tastháthuḥ

08.022.02a | pūrvaāyúṣaṁ suhávam puruspŕ̥ham
08.022.02b | bhujyúṁ vā́jeṣu pū́rviyam
08.022.02c | sacanā́vantaṁ sumatíbhiḥ sobhare
08.022.02d | vídveṣasam anehásam

08.022.03a | ihá tyā́ purubhū́tamā
08.022.03b | devā́ námobhir aśvínā
08.022.03c | arvācīnā́ sú ávase karāmahe
08.022.03d | gántārā dāśúṣo gr̥hám

08.022.04a | yuvó ráthasya pári cakrám īyata
08.022.04b | īrmā́nyád vām iṣaṇyati
08.022.04c | asmā́m̐ áchā sumatír vāṁ śubhas patī
08.022.04d | ā́ dhenúr iva dhāvatu

08.022.05a | rátho yó vāṁ trivandhuró
08.022.05b | híraṇyābhīśur aśvinā
08.022.05c | pári dyā́vāpr̥thivī́ bhū́ṣati śrutás
08.022.05d | téna nāsatiyā́ gatam

08.022.06a | daśasyántā mánave pūrviyáṁ diví
08.022.06b | yávaṁ vŕ̥keṇa karṣathaḥ
08.022.06c | tā́ vām adyá sumatíbhiḥ śubhas patī
08.022.06d | áśvinā prá stuvīmahi

08.022.07a | úpa no vājinīvasū
08.022.07b | yātám r̥tásya pathíbhiḥ
08.022.07c | yébhis tr̥kṣíṁ vr̥ṣaṇā trāsadasyavám
08.022.07d | mahé kṣatrā́ya jínvathaḥ

08.022.08a | ayáṁ vām ádribhiḥ sutáḥ
08.022.08b | sómo narā vr̥ṣaṇvasū
08.022.08c | ā́ yātaṁ sómapītaye
08.022.08d | píbataṁ dāśúṣo gr̥hé

08.022.09a | ā́ hí ruhátam aśvinā
08.022.09b | ráthe kóśe hiraṇyáye vr̥ṣaṇvasū
08.022.09c | yuñjā́thām pī́varīr íṣaḥ

08.022.10a | yā́bhiḥ pakthám ávatho yā́bhir ádhriguṁ
08.022.10b | yā́bhir babhrúṁ víjoṣasam
08.022.10c | tā́bhir no makṣū́ tū́yam aśvinā́ gatam
08.022.10d | bhiṣajyátaṁ yád ā́turam

08.022.11a | yád ádhrigāvo ádhrigū
08.022.11b | idā́ cid áhno aśvínā hávāmahe
08.022.11c | vayáṁ gīrbhír vipanyávaḥ

08.022.12a | tā́bhir ā́ yātaṁ vr̥ṣaṇópa me hávaṁ
08.022.12b | viśvápsuṁ viśvávāriyam
08.022.12c | iṣā́ máṁhiṣṭhā purubhū́tamā narā
08.022.12d | yā́bhiḥ kríviṁ vāvr̥dhús tā́bhir ā́ gatam

08.022.13a | tā́v idā́ cid áhānaaṁ
08.022.13b | tā́v aśvínā vándamāna úpa bruve
08.022.13c | tā́ u námobhir īmahe

08.022.14a | tā́v íd doṣā́ tā́ uṣási śubhás pátī
08.022.14b | tā́ yā́man rudrávartanī
08.022.14c | mā́ no mártāya ripáve vājinīvasū
08.022.14d | paró rudrāv áti khyatam

08.022.15a | ā́ súgmiyāya súgmiyam
08.022.15b | prātā́ ráthena aśvínā vā sakṣáṇī
08.022.15c | huvé pitéva sóbharī

08.022.16a | mánojavasā vr̥ṣaṇā madacyutā
08.022.16b | makṣuṁgamā́bhir ūtíbhiḥ
08.022.16c | ārā́ttāc cid bhuutam asmé ávase
08.022.16d | pūrvī́bhiḥ purubhojasā

08.022.17a | ā́ no áśvāvad aśvinā
08.022.17b | vartír yāsiṣṭam madhupātamā narā
08.022.17c | gómad dasrā híraṇyavat

08.022.18a | suprāvargáṁ suvī́ryaṁ suṣṭhú vā́riyam
08.022.18b | ánādhr̥ṣṭaṁ rakṣasvínā
08.022.18c | asmínn ā́ vām āyā́ne vājinīvasū
08.022.18d | víśvā vāmā́ni dhīmahi

08.023.01a | ī́ḷiṣvā hí pratīvíyaṁ
08.023.01b | yájasva jātávedasam
08.023.01c | cariṣṇúdhūmam ágr̥bhītaśociṣam

08.023.02a | dāmā́naṁ viśvacarṣaṇe
08.023.02b | agníṁ viśvamano girā́
08.023.02c | utá stuṣe víṣpardhaso ráthānaam

08.023.03a | yéṣām ābādhá r̥gmíya
08.023.03b | iṣáḥ pr̥kṣáś ca nigrábhe
08.023.03c | upavídā ̀ váhnir vindate vásu

08.023.04a | úd asya śocír asthaad
08.023.04b | dīdiyúṣo ví ajáram
08.023.04c | tápurjambhasya sudyúto gaṇaśríyaḥ

08.023.05a | úd u tiṣṭha suadhvara
08.023.05b | stávāno deviyā́ kr̥pā́
08.023.05c | abhikhyā́ bhāsā́ br̥hatā́ śuśukvániḥ

08.023.06a | ágne yāhí suśastíbhir
08.023.06b | havyā́ júhvāna ānuṣák
08.023.06c | yáthā dūtó babhū́tha havyavā́hanaḥ

08.023.07a | agníṁ vaḥ pūrviyáṁ huve
08.023.07b | hótāraṁ carṣaṇīnáam
08.023.07c | tám ayā́ vācā́ gr̥ṇe tám u va stuṣe

08.023.08a | yajñébhir ádbhutakratuṁ
08.023.08b | yáṁ kr̥pā́ sūdáyanta ít
08.023.08c | mitráṁ ná jáne súdhitam r̥tā́vani

08.023.09a | r̥tā́vānam r̥tāyavo
08.023.09b | yajñásya sā́dhanaṁ girā́
08.023.09c | úpo enaṁ jujuṣur námasas padé

08.023.10a | áchā no áṅgirastamaṁ
08.023.10b | yajñā́so yantu saṁyátaḥ
08.023.10c | hótā yó ásti vikṣú ā́ yaśástamaḥ

08.023.11a | ágne táva tyé ajara
08.023.11b | índhānāso br̥hád bháaḥ
08.023.11c | áśvā iva vŕ̥ṣaṇas taviṣīyávaḥ

08.023.12a | sá tváṁ na ūrjaam pate
08.023.12b | rayíṁ rāsva suvī́riyam
08.023.12c | prā́va nas toké tánaye samátsu ā́

08.023.13a | yád vā́ u viśpátiḥ śitáḥ
08.023.13b | súprīto mánuṣo viśí
08.023.13c | víśvéd agníḥ práti rákṣāṁsi sedhati

08.023.14a | śruṣṭī́ agne návasya me
08.023.14b | stómasya vīra viśpate
08.023.14c | ní māyínas tápuṣā rakṣáso daha

08.023.15a | ná tásya māyáyā caná
08.023.15b | ripúr īśīta mártiyaḥ
08.023.15c | yó agnáye dadā́śa havyádātibhiḥ

08.023.16a | víaśvas tvā vasuvídam
08.023.16b | ukṣaṇyúr apriṇād@ ŕ̥ṣiḥ
08.023.16c | mahó rāyé tám u tvā sám idhīmahi

08.023.17a | uśánā kāviyás tuvā
08.023.17b | ní hótāram asādayat
08.023.17c | āyajíṁ tvā mánave jātávedasam

08.023.18a | víśve hí tvā sajóṣaso
08.023.18b | devā́so dūtám ákrata
08.023.18c | śruṣṭī́ deva prathamó yajñíyo bhuvaḥ

08.023.19a | imáṁ ghā vīró amŕ̥taṁ
08.023.19b | dūtáṁ kr̥ṇvīta mártiyaḥ
08.023.19c | pavākáṁ+ kr̥ṣṇávartaniṁ víhāyasam

08.023.20a | táṁ huvema yatásrucaḥ
08.023.20b | subhā́saṁ śukráśociṣam
08.023.20c | viśā́m agním ajáram pratnám ī́ḍiyam

08.023.21a | yó asmai havyádātibhir
08.023.21b | ā́hutim márto ávidhat
08.023.21c | bhū́ri póṣaṁ sá dhatte vīrávad yáśaḥ

08.023.22a | prathamáṁ jātávedasam
08.023.22b | agníṁ yajñéṣu pūrviyám
08.023.22c | práti srúg eti námasā havíṣmatī

08.023.23a | ā́bhir vidhema agnáye
08.023.23b | jyáyiṣṭhābhir+ viaśvavát
08.023.23c | máṁhiṣṭhābhir matíbhiḥ śukráśociṣe

08.023.24a | nūnám arca víhāyase
08.023.24b | stómebhi sthūrayūpavát
08.023.24c | ŕ̥ṣe vaiyaśva dámiyāya agnáye

08.023.25a | átithim mā́nuṣāṇaaṁ
08.023.25b | sūnúṁ vánaspátīnaam
08.023.25c | víprā agním ávase pratnám īḷate

08.023.26a | mahó víśvām̐ abhí ṣató
08.023.26b | abhí havyā́ni mā́nuṣā
08.023.26c | ágne ní ṣatsi námasā́dhi barhíṣi

08.023.27a | váṁsvā no vā́riyā purú
08.023.27b | váṁsva rāyáḥ puruspŕ̥haḥ
08.023.27c | suvī́ryasya prajā́vato yáśasvataḥ

08.023.28a | tuváṁ varo suṣā́maṇe
08.023.28b | ágne jánāya codaya
08.023.28c | sádā vaso rātíṁ yaviṣṭha śáśvate

08.023.29a | tuváṁ hí supratū́r ási
08.023.29b | tuváṁ no gómatīr íṣaḥ
08.023.29c | mahó rāyáḥ sātím agne ápā vr̥dhi

08.023.30a | ágne tuváṁ yaśā́ asi
08.023.30b | ā́ mitrā́váruṇā vaha
08.023.30c | r̥tā́vānā samrā́jā pūtádakṣasā

08.024.01a | sákhāya ā́ śiṣāmahi
08.024.01b | bráhma índrāya vajríṇe
08.024.01c | stuṣá ū ṣú vo nŕ̥tamāya dhr̥ṣṇáve

08.024.02a | śávasā hí ási śrutó
08.024.02b | vr̥trahátyena vr̥trahā́
08.024.02c | maghaír maghóno áti śūra dāśasi

08.024.03a | sá na stávāna ā́ bhara
08.024.03b | rayíṁ citráśravastamam
08.024.03c | nireké cid yó harivo vásur dadíḥ

08.024.04a | ā́ nirekám utá priyám
08.024.04b | índra dárṣi jánānaam
08.024.04c | dhr̥ṣatā́ dhr̥ṣṇo stávamāna ā́ bhara

08.024.05a | ná te savyáṁ ná dákṣiṇaṁ
08.024.05b | hástaṁ varanta āmúraḥ
08.024.05c | ná paribā́dho harivo gáviṣṭiṣu

08.024.06a | ā́ tvā góbhir iva vrajáṁ
08.024.06b | gīrbhír r̥ṇomi adrivaḥ
08.024.06c | ā́ smā kā́maṁ jaritúr ā́ mánaḥ pr̥ṇa

08.024.07a | víśvāni viśvámanaso
08.024.07b | dhiyā́ no vr̥trahantama
08.024.07c | úgra praṇetar ádhi ṣū́ vaso gahi

08.024.08a | vayáṁ te asyá vr̥trahan
08.024.08b | vidyā́ma śūra návyasaḥ
08.024.08c | váso spārhásya puruhūta rā́dhasaḥ

08.024.09a | índra yáthā hí ásti te
08.024.09b | áparītaṁ nr̥to śávaḥ
08.024.09c | ámr̥ktā rātíḥ puruhūta dāśúṣe

08.024.10a | ā́ vr̥ṣasva mahāmaha
08.024.10b | mahé nr̥tama rā́dhase
08.024.10c | dr̥r̥ḷháś+ cid dr̥hya maghavan magháttaye

08.024.11a | nū́ anyátrā cid adrivas
08.024.11b | tuván no jagmur āśásaḥ
08.024.11c | mághavañ chagdhí táva tán na ūtíbhiḥ

08.024.12a | nahí aṅgá nr̥to tuvád
08.024.12b | anyáṁ vindā́mi rā́dhase
08.024.12c | rāyé dyumnā́ya śávase ca girvaṇaḥ

08.024.13a | éndum índrāya siñcata
08.024.13b | píbāti somiyám mádhu
08.024.13c | prá rā́dhasā codayāte mahitvanā́

08.024.14a | úpo hárīṇaam pátiṁ
08.024.14b | dákṣam pr̥ñcántam abravam
08.024.14c | nūnáṁ śrudhi stuvató aśviyásya

08.024.15a | nahí aṅgá purā́ caná
08.024.15b | jajñé vīrátaras tuvát
08.024.15c | nákī rāyā́ ná eváthā ná bhandánā

08.024.16a | éd u mádhvo madíntaraṁ
08.024.16b | siñcá vādhvaryo ándhasaḥ
08.024.16c | evā́ hí vīrá stávate sadā́vr̥dhaḥ

08.024.17a | índra sthātar harīṇaaṁ
08.024.17b | nákiṣ ṭe pūrviyástutim
08.024.17c | úd ānaṁśa ̀ śávasā ná bhandánā

08.024.18a | táṁ vo vā́jānaam pátim
08.024.18b | áhūmahi śravasyávaḥ
08.024.18c | áprāyubhir yajñébhir vāvr̥dhéniyam

08.024.19a | éto nu índraṁ stávāma
08.024.19b | sákhāya stómiyaṁ náram
08.024.19c | kr̥ṣṭī́r yó víśvā abhí ásti éka ít

08.024.20a | ágorudhāya gavíṣe
08.024.20b | dyukṣā́ya dásmiyaṁ vácaḥ
08.024.20c | ghr̥tā́t svā́dīyo mádhunaś ca vocata

08.024.21a | yásyā́mitāni vīríyā
08.024.21b | ná rā́dhaḥ párietave
08.024.21c | jyótir ná víśvam abhí ásti dákṣiṇā

08.024.22a | stuhí índraṁ viaśvavád
08.024.22b | ánūrmiṁ vājínaṁ yámam
08.024.22c | aryó gáyam máṁhamānaṁ ví dāśúṣe

08.024.23a | evā́ nūnám úpa stuhi
08.024.23b | vaíyaśva daśamáṁ návam
08.024.23c | súvidvāṁsaṁ carkŕ̥tyaṁ caráṇīnaam

08.024.24a | vétthā hí nírr̥tīnaaṁ
08.024.24b | vájrahasta parivŕ̥jam
08.024.24c | áhar-ahaḥ śundhyúḥ paripádām iva

08.024.25a | tád indra áva ā́ bhara
08.024.25b | yénā daṁsiṣṭha kŕ̥tvane
08.024.25c | dvitā́ kútsāya śiśnatho ní codaya

08.024.26a | tám u tvā nūnám īmahe
08.024.26b | návyaṁ daṁsiṣṭha sányase
08.024.26c | sá tváṁ no víśvā abhímātīḥ sakṣáṇiḥ

08.024.27a | yá ŕ̥kṣād áṁhaso mucád
08.024.27b | yó vā́ryāt saptá síndhuṣu
08.024.27c | vádhar dāsásya tuvinr̥mṇa nīnamaḥ

08.024.28a | yáthā varo suṣā́maṇe
08.024.28b | saníbhya ā́vaho rayím
08.024.28c | víaśvebhyaḥ subhage vājinīvati

08.024.29a | ā́ nāriyásya dákṣiṇā
08.024.29b | víaśvām̐ etu somínaḥ
08.024.29c | sthūráṁ ca rā́dhaḥ śatávat sahásravat

08.024.30a | yát tvā pr̥chā́d ījānáḥ
08.024.30b | kuhayā́ kuhayākr̥te
08.024.30c | eṣó ápaśrito való
08.024.30d | gomatī́m áva tiṣṭhati

08.025.01a | tā́ vāṁ víśvasya gopáa
08.025.01b | devā́ devéṣu yajñíyā
08.025.01c | r̥tā́vānā yajase pūtádakṣasā

08.025.02a | mitrā́ tánā ná rathíyā
08.025.02b | váruṇo yáś ca sukrátuḥ
08.025.02c | sanā́t sujātā́ tánayā dhr̥távratā

08.025.03a | tā́ mātā́ viśvávedasā
08.025.03b | asuryā\ya prámahasā
08.025.03c | mahī́ jajāna áditir r̥tā́varī

08.025.04a | mahā́ntā mitrā́váruṇā
08.025.04b | samrā́jā devā́v ásurā
08.025.04c | r̥tā́vānāv r̥tám ā́ ghoṣato br̥hát

08.025.05a | nápātā śávaso maháḥ
08.025.05b | sūnū́ dákṣasya sukrátū
08.025.05c | sr̥prádānū iṣó vā́stu ádhi kṣitaḥ

08.025.06a | sáṁ yā́ dā́nūni yemáthur
08.025.06b | diviyā́ḥ pā́rthivīr íṣaḥ
08.025.06c | nábhasvatīr ā́ vāṁ carantu vr̥ṣṭáyaḥ

08.025.07a | ádhi yā́ br̥ható divó
08.025.07b | abhí yūthéva páśyataḥ
08.025.07c | r̥tā́vānā samrā́jā námase hitā́

08.025.08a | r̥tā́vānā ní ṣedatuḥ
08.025.08b | sā́mrājiyāya sukrátū
08.025.08c | dhr̥távratā kṣatríyā kṣatrám āśatuḥ

08.025.09a | akṣṇáś cid gātuvíttara
08.025.09b | anulbaṇéna cákṣasā
08.025.09c | ní cin miṣántā nicirā́ ní cikyatuḥ

08.025.10a | utá no devī́ áditir
08.025.10b | uruṣyátāṁ nā́satiyā
08.025.10c | uruṣyántu marúto vr̥ddháśavasaḥ

08.025.11a | té no nāvám uruṣyata
08.025.11b | dívā náktaṁ sudānavaḥ
08.025.11c | áriṣyanto ní pāyúbhiḥ sacemahi

08.025.12a | ághnate víṣṇave vayám
08.025.12b | áriṣyantaḥ sudā́nave
08.025.12c | śrudhí svayāvan sindho pūrvácittaye

08.025.13a | tád vā́riyaṁ vr̥ṇīmahe
08.025.13b | váriṣṭhaṁ gopayátiyam
08.025.13c | mitró yát pā́nti váruṇo yád aryamā́

08.025.14a | utá naḥ síndhur apáaṁ
08.025.14b | tán marútas tád aśvínā
08.025.14c | índro víṣṇur mīḍhuvā́ṁsaḥ sajóṣasaḥ

08.025.15a | té hí ṣmā vanúṣo náro
08.025.15b | abhímātiṁ káyasya cit
08.025.15c | tigmáṁ ná kṣódaḥ pratighnánti bhū́rṇayaḥ

08.025.16a | ayám éka itthā́ purú
08.025.16b | urú caṣṭe ví viśpátiḥ
08.025.16c | tásya vratā́ni ánu vaś carāmasi

08.025.17a | ánu pū́rvāṇi okíyā
08.025.17b | sāmrājiyásya saścima
08.025.17c | mitrásya vratā́ váruṇasya dīrghaśrút

08.025.18a | pári yó raśmínā divó
08.025.18b | ántān mamé pr̥thiviyā́ḥ
08.025.18c | ubhé ā́ paprau ródasī mahitvā́

08.025.19a | úd u ṣyá śaraṇé divó
08.025.19b | jyótir ayaṁsta sū́riyaḥ
08.025.19c | agnír ná śukráḥ samidhāná ā́hutaḥ

08.025.20a | váco dīrgháprasadmani
08.025.20b | ī́śe vā́jasya gómataḥ
08.025.20c | ī́śe hí pitvó aviṣásya dāváne

08.025.21a | tát sū́ryaṁ ródasī ubhé
08.025.21b | doṣā́ vástor úpa bruve
08.025.21c | bhojéṣu asmā́m̐ abhí úc carā sádā

08.025.22a | r̥jrám ukṣaṇiyā́yane
08.025.22b | rajatáṁ hárayāṇe
08.025.22c | ráthaṁ yuktám asanāma suṣā́maṇi

08.025.23a | tā́ me áśviyānaaṁ
08.025.23b | hárīṇaaṁ nitóśanā
08.025.23c | utó nú kŕ̥tviyānaaṁ nr̥vā́hasā

08.025.24a | smádabhīśū káśāvantā
08.025.24b | víprā náviṣṭhayā matī́
08.025.24c | mahó vājínāv árvantā sácāsanam

08.026.01a | yuvór u ṣū́ ráthaṁ huve
08.026.01b | sadhástutyāya sūríṣu
08.026.01c | átūrtadakṣā vr̥ṣaṇā vr̥ṣaṇvasū

08.026.02a | yuváṁ varo suṣā́maṇe
08.026.02b | mahé táne nāsatiyā
08.026.02c | ávobhir yātho vr̥ṣaṇā vr̥ṣaṇvasū

08.026.03a | tā́ vām adyá havāmahe
08.026.03b | havyébhir vājinīvasū
08.026.03c | pūrvī́r iṣá iṣáyantāv áti kṣapáḥ

08.026.04a | ā́ vāṁ vā́hiṣṭho aśvinā
08.026.04b | rátho yātu śrutó narā
08.026.04c | úpa stómān turásya darśathaḥ śriyé

08.026.05a | juhurāṇā́ cid aśvinā
08.026.05b | ā́ manyethāṁ vr̥ṣaṇvasū
08.026.05c | yuváṁ hí rudrā párṣatho áti dvíṣaḥ

08.026.06a | dasrā́ hí víśvam ānuṣáṅ
08.026.06b | makṣū́bhiḥ paridī́yathaḥ
08.026.06c | dhiyaṁjinvā́ mádhuvarṇā śubhás pátī

08.026.07a | úpa no yātam aśvinā
08.026.07b | rāyā́ viśvapúṣā sahá
08.026.07c | maghávānā suvī́rāv ánapacyutā

08.026.08a | ā́ me asyá pratīvíyam
08.026.08b | índranāsatiyā gatam
08.026.08c | devā́ devébhir adyá sacánastamā

08.026.09a | vayáṁ hí vāṁ hávāmaha
08.026.09b | ukṣaṇyánto viaśvavát
08.026.09c | sumatíbhir úpa viprāv ihā́ gatam

08.026.10a | aśvínā sú r̥ṣe stuhi
08.026.10b | kuvít te śrávato hávam
08.026.10c | nédīyasaḥ kūḷayātaḥ paṇī́m̐r utá

08.026.11a | vaiyaśvásya śrutaṁ narā
08.026.11b | utó me asyá vedathaḥ
08.026.11c | sajóṣasā váruṇo mitró aryamā́

08.026.12a | yuvā́dattasya dhiṣṇiyā
08.026.12b | yuvā́nītasya sūríbhiḥ
08.026.12c | áhar-ahar vr̥ṣaṇa máhya@ śikṣatam

08.026.13a | yó vāṁ yajñébhir ā́vr̥to
08.026.13b | ádhivastrā vadhū́r iva
08.026.13c | saparyántā śubhé cakrāte aśvínā

08.026.14a | yó vām uruvyácastamaṁ
08.026.14b | cíketati nr̥pā́yiyam
08.026.14c | vartír aśvinā pári yātam asmayū́

08.026.15a | asmábhyaṁ sú vr̥ṣaṇvasū
08.026.15b | yātáṁ vartír nr̥pā́yiyam
08.026.15c | viṣudrúheva yajñám ūhathur girā́

08.026.16a | vā́hiṣṭho vāṁ hávānaaṁ
08.026.16b | stómo dūtó huvan narā
08.026.16c | yuvā́bhyām bhūtu aśvinā

08.026.17a | yád adó divó arṇavá
08.026.17b | iṣó vā mádatho gr̥hé
08.026.17c | śrutám ín me amartiyā

08.026.18a | utá syā́ śvetayā́varī
08.026.18b | vā́hiṣṭhā vāṁ nadī́naam
08.026.18c | síndhur híraṇyavartaniḥ

08.026.19a | smád etáyā sukīrtiyā́
08.026.19b | áśvinā śvetáyā dhiyā́
08.026.19c | váhethe śubhrayāvānā

08.026.20a | yukṣvā́ hí tváṁ rathāsáhā
08.026.20b | yuvásva póṣiyā vaso
08.026.20c | ā́n no vāyo mádhu piba
08.026.20d | asmā́kaṁ sávanā́ gahi

08.026.21a | táva vāyav r̥taspate
08.026.21b | tváṣṭur jāmātar adbhuta
08.026.21c | ávāṁsi ā́ vr̥ṇīmahe

08.026.22a | tváṣṭur jā́mātaraṁ vayám
08.026.22b | ī́śānaṁ rāyá īmahe
08.026.22c | sutā́vanto vāyúṁ dyumnā́ jánāsaḥ

08.026.23a | vā́yo yāhí śivā́ divó
08.026.23b | váhasvā sú suáśviyam
08.026.23c | váhasva maháḥ pr̥thupákṣasā ráthe

08.026.24a | tuvā́ṁ hí supsárastamaṁ
08.026.24b | nr̥ṣádaneṣu hūmáhe
08.026.24c | grā́vāṇaṁ ná áśvapr̥ṣṭham maṁhánā

08.026.25a | sá tváṁ no deva mánasā
08.026.25b | vā́yo mandānó agriyáḥ
08.026.25c | kr̥dhí vā́jām̐ apó dhíyaḥ

08.027.01a | agnír ukthé puróhito
08.027.01b | grā́vāṇo barhír adhvaré
08.027.01c | r̥cā́ yāmi marúto bráhmaṇas pátiṁ
08.027.01d | devā́m̐ ávo váreṇiyam

08.027.02a | ā́ paśúṁ gāsi pr̥thivī́ṁ vánaspátīn
08.027.02b | uṣā́sā náktam óṣadhīḥ
08.027.02c | víśve ca no vasavo viśvavedaso
08.027.02d | dhīnā́m bhūta prāvitā́raḥ

08.027.03a | prá sū́ na etu adhvaró
08.027.03b | agnā́ devéṣu pūrviyáḥ
08.027.03c | ādityéṣu prá váruṇe dhr̥távrate
08.027.03d | marútsu viśvábhānuṣu

08.027.04a | víśve hí ṣmā mánave viśvávedaso
08.027.04b | bhúvan vr̥dhé riśā́dasaḥ
08.027.04c | áriṣṭebhiḥ pāyúbhir viśvavedaso
08.027.04d | yántā no avr̥káṁ chardíḥ

08.027.05a | ā́ no adyá sámanaso
08.027.05b | gántā víśve sajóṣasaḥ
08.027.05c | r̥cā́ girā́ máruto dévi ádite
08.027.05d | sádane pástiye mahi

08.027.06a | abhí priyā́ maruto yā́ vo áśviyā
08.027.06b | havyā́ mitra prayāthána
08.027.06c | ā́ barhír índro váruṇas turā́ nára
08.027.06d | ādityā́saḥ sadantu naḥ

08.027.07a | vayáṁ vo vr̥ktábarhiṣo
08.027.07b | hitáprayasa ānuṣák
08.027.07c | sutásomāso varuṇa havāmahe
08.027.07d | manuṣvád iddháagnayaḥ

08.027.08a | ā́ prá yāta máruto víṣṇo áśvinā
08.027.08b | pū́ṣan mā́kīnayā dhiyā́
08.027.08c | índra ā́ yātu prathamáḥ saniṣyúbhir
08.027.08d | vŕ̥ṣā yó vr̥trahā́ gr̥ṇé

08.027.09a | ví no devāso adruho
08.027.09b | áchidraṁ śárma yachata
08.027.09c | ná yád dūrā́d vasavo nū́ cid ántito
08.027.09d | várūtham ādadhárṣati

08.027.10a | ásti hí vaḥ sajātíyaṁ riśādaso
08.027.10b | dévāso ásti ā́piyam
08.027.10c | prá ṇaḥ pū́rvasmai suvitā́ya vocata
08.027.10d | makṣū́ sumnā́ya návyase

08.027.11a | idā́ hí va úpastutim
08.027.11b | idā́ vāmásya bhaktáye
08.027.11c | úpa vo viśvavedaso namasyúr ā́m̐
08.027.11d | ásr̥kṣi ániyām iva

08.027.12a | úd u ṣyá vaḥ savitā́ supraṇītayo
08.027.12b | ásthād ūrdhvó váreṇiyaḥ
08.027.12c | ní dvipā́daś ̀ cátuṣpādo arthíno
08.027.12d | áviśran patayiṣṇávaḥ

08.027.13a | deváṁ-devaṁ vo ávase
08.027.13b | deváṁ-devam abhíṣṭaye
08.027.13c | deváṁ-devaṁ huvema vā́jasātaye
08.027.13d | gr̥ṇánto deviyā́ dhiyā́

08.027.14a | devā́so hí ṣmā mánave sámanyavo
08.027.14b | víśve sākáṁ sárātayaḥ
08.027.14c | té no adyá té aparáṁ tucé tú no
08.027.14d | bhávantu varivovídaḥ

08.027.15a | prá vaḥ śaṁsāmi adruhaḥ
08.027.15b | saṁsthá úpastutīnaam
08.027.15c | ná táṁ dhūrtír varuṇa mitra mártiyaṁ
08.027.15d | yó vo dhā́mabhyo ávidhat

08.027.16a | prá sá kṣáyaṁ tirate ví mahī́r íṣo
08.027.16b | yó vo várāya dā́śati
08.027.16c | prá prajā́bhir jāyate dhármaṇas pári
08.027.16d | áriṣṭaḥ sárva edhate

08.027.17a | r̥té sá vindate yudháḥ
08.027.17b | sugébhir yāti ádhvanaḥ
08.027.17c | aryamā́ mitró váruṇaḥ sárātayo
08.027.17d | yáṁ trā́yante sajóṣasaḥ

08.027.18a | ájre cid asmai kr̥ṇuthā niáñcanaṁ
08.027.18b | durgé cid ā́ susaraṇám
08.027.18c | eṣā́ cid asmād aśániḥ paró nú sā́
08.027.18d | ásredhantī ví naśyatu

08.027.19a | yád adyá sū́rya udyatí
08.027.19b | príyakṣatrā r̥táṁ dadhá
08.027.19c | yán nimrúci prabúdhi viśvavedaso
08.027.19d | yád vā madhyáṁdine diváḥ

08.027.20a | yád vābhipitvé asurā r̥táṁ yaté
08.027.20b | chardír yemá ví dāśúṣe
08.027.20c | vayáṁ tád vo vasavo viśvavedasa
08.027.20d | úpa stheyāma mádhya ā́

08.027.21a | yád adyá sū́ra údite
08.027.21b | yán madhyáṁdina ātúci
08.027.21c | vāmáṁ dhatthá mánave viśvavedaso
08.027.21d | júhvānāya prácetase

08.027.22a | vayáṁ tád vaḥ samrāja ā́ vr̥ṇīmahe
08.027.22b | putró ná bahupā́yiyam
08.027.22c | aśyā́ma tád ādityā júhvato havír
08.027.22d | yéna vásyo 'náśāmahai

08.028.01a | yé triṁśáti tráyas paró
08.028.01b | devā́so barhír ā́sadan
08.028.01c | vidánn áha dvitā́sanan

08.028.02a | váruṇo mitró aryamā́
08.028.02b | smádrātiṣāco agnáyaḥ
08.028.02c | pátnīvanto váṣaṭkr̥tāḥ

08.028.03a | té no gopā́ apāciyā́s
08.028.03b | tá údak tá itthā́ níak
08.028.03c | purástāt sárvayā viśā́

08.028.04a | yáthā váśanti deváas táthéd asat
08.028.04b | tád eṣāṁ nákir ā́ minat
08.028.04c | árāvā caná mártiyaḥ

08.028.05a | saptānā́ṁ saptá r̥ṣṭáyaḥ
08.028.05b | saptá dyumnā́ni eṣaam
08.028.05c | saptó ádhi śríyo dhire

08.029.01a | babhrúr éko víṣuṇaḥ sūnáro yúvā
08.029.01b | añjí aṅkte hiraṇyáyam

08.029.02a | yónim éka ā́ sasāda diyótano
08.029.02b | antár devéṣu médhiraḥ

08.029.03a | vā́śīm éko bibharti hásta āyasī́m
08.029.03b | antár devéṣu nídhruviḥ

08.029.04a | vájram éko bibharti hásta ā́hitaṁ
08.029.04b | téna vr̥trā́ṇi jighnate

08.029.05a | tigmám éko bibharti hásta ā́yudhaṁ
08.029.05b | śúcir ugró jálāṣabheṣajaḥ

08.029.06a | pathá ékaḥ pipāya@ táskaro yathām̐
08.029.06b | eṣá veda nidhīnáam

08.029.07a | trī́ṇi éka urugāyó ví cakrame
08.029.07b | yátra devā́so mádanti

08.029.08a | víbhir duvā́ carata ékayā sahá
08.029.08b | prá pravāséva vasataḥ

08.029.09a | sádo duvā́ cakrate@ upamā́ diví
08.029.09b | samrā́jā sarpírāsutī

08.029.10a | árcanta éke máhi sā́ma manvata
08.029.10b | téna sū́ryam arocayan

08.030.01a | nahí vo ásti arbhakó
08.030.01b | dévāso ná kumārakáḥ
08.030.01c | víśve satómahānta ít

08.030.02a | íti stutā́so asathā riśādaso
08.030.02b | yé sthá tráyaś ca triṁśác ca
08.030.02c | mánor devā yajñiyāsaḥ

08.030.03a | té nas trādhvaṁ té avata
08.030.03b | tá u no ádhi vocata
08.030.03c | mā́ naḥ patháḥ pítriyān mānavā́d ádhi
08.030.03d | dūráṁ naiṣṭa parāvátaḥ

08.030.04a | yé devāsa ihá sthána
08.030.04b | víśve vaiśvānarā́ utá
08.030.04c | asmábhyaṁ śárma saprátho
08.030.04d | gáve áśvāya yachata

08.031.01a | yó yájāti yájāta ít
08.031.01b | sunávac ca pácāti ca
08.031.01c | brahméd índrasya cākanat

08.031.02a | puroḷā́śaṁ yó asmai
08.031.02b | sómaṁ rárata āśíram
08.031.02c | pā́d ít táṁ śakró áṁhasaḥ

08.031.03a | tásya dyumā́m̐ asad rátho
08.031.03b | devájūtaḥ sá śūśuvat
08.031.03c | víśvā vanvánn amitríyā

08.031.04a | ásya prajā́vatī gr̥hé
08.031.04b | ásaścantī divé-dive
08.031.04c | íḷā dhenumátī duhe

08.031.05a | yā́ dámpatī sámanasā
08.031.05b | sunutá ā́ ca dhā́vataḥ
08.031.05c | dévāso nítyayāśírā

08.031.06a | práti prāśavíyām̐ itaḥ
08.031.06b | samyáñcā barhír āśate@
08.031.06c | ná tā́ vā́jeṣu vāyataḥ

08.031.07a | ná devā́nām ápi hnutaḥ
08.031.07b | sumatíṁ ná jugukṣataḥ
08.031.07c | śrávo br̥hád vivāsataḥ

08.031.08a | putríṇā tā́ kumāríṇā
08.031.08b | víśvam ā́yur ví aśnutaḥ
08.031.08c | ubhā́ híraṇyapeśasā

08.031.09a | vītíhotrā kr̥tádvasū
08.031.09b | daśasyántāmŕ̥tāya kám
08.031.09c | sám ū́dho romaśáṁ hato
08.031.09d | devéṣu kr̥ṇuto dúvaḥ

08.031.10a | ā́ śárma párvatānaaṁ
08.031.10b | vr̥ṇīmáhe nadī́naam
08.031.10c | ā́ víṣṇoḥ sacābhúvaḥ

08.031.11a | aítu pūṣā́ rayír bhágaḥ
08.031.11b | suastí sarvadhā́tamaḥ
08.031.11c | urúr ádhvā suastáye

08.031.12a | arámatir anarváṇo
08.031.12b | víśvo devásya mánasā
08.031.12c | ādityā́nām anehá ít

08.031.13a | yáthā no mitró aryamā́
08.031.13b | váruṇaḥ sánti gopáaḥ
08.031.13c | sugā́ r̥tásya pánthaaḥ

08.031.14a | agníṁ vaḥ pūrviyáṁ girā́
08.031.14b | devám īḷe vásūnaam
08.031.14c | saparyántaḥ purupriyám
08.031.14d | mitráṁ ná kṣetrasā́dhasam

08.031.15a | makṣū́ devávato ráthaḥ
08.031.15b | śū́ro vā pr̥tsú kā́su cit
08.031.15c | devā́naaṁ yá ín máno
08.031.15d | yájamāna íyakṣati
08.031.15e | abhī́d áyajvano bhuvat

08.031.16a | ná yajamāna riṣyasi
08.031.16b | ná sunvāna ná devayo
08.031.16c | devā́naaṁ yá ín máno
08.031.16d | yájamāna íyakṣati
08.031.16e | abhī́d áyajvano bhuvat

08.031.17a | nákiṣ ṭáṁ kármaṇā naśan
08.031.17b | ná prá yoṣan ná yoṣati
08.031.17c | devā́naaṁ yá ín máno
08.031.17d | yájamāna íyakṣati
08.031.17e | abhī́d áyajvano bhuvat

08.031.18a | ásad átra suvī́riyam
08.031.18b | utá tyád āśuáśviyam
08.031.18c | devā́naaṁ yá ín máno
08.031.18d | yájamāna íyakṣati
08.031.18e | abhī́d áyajvano bhuvat

08.032.01a | prá kr̥tā́ni r̥jīṣíṇaḥ
08.032.01b | káṇvā índrasya gā́thayā
08.032.01c | máde sómasya vocata

08.032.02a | yáḥ sŕ̥bindam ánarśanim
08.032.02b | pípruṁ dāsám ahīśúvam
08.032.02c | vádhīd ugró riṇánn apáḥ

08.032.03a | ní árbudasya viṣṭápaṁ
08.032.03b | varṣmā́ṇam br̥hatás tira
08.032.03c | kr̥ṣé tád indra paúṁsiyam

08.032.04a | práti śrutā́ya vo dhr̥ṣát
08.032.04b | tū́rṇāśaṁ ná girér ádhi
08.032.04c | huvé suśiprám ūtáye

08.032.05a | sá gór áśvasya ví vrajám
08.032.05b | mandānáḥ somiyébhiyaḥ
08.032.05c | púraṁ ná śūra darṣasi

08.032.06a | yádi me rāráṇaḥ sutá
08.032.06b | ukthé vā dádhase cánaḥ
08.032.06c | ārā́d úpa svadhā́ gahi

08.032.07a | vayáṁ ghā te ápi ṣmasi
08.032.07b | stotā́ra indra girvaṇaḥ
08.032.07c | tuváṁ no jinva somapāḥ

08.032.08a | utá naḥ pitúm ā́ bhara
08.032.08b | saṁrarāṇó ávikṣitam
08.032.08c | mághavan bhū́ri te vásu

08.032.09a | utá no gómatas kr̥dhi
08.032.09b | híraṇyavato aśvínaḥ
08.032.09c | íḷābhiḥ sáṁ rabhemahi

08.032.10a | br̥bádukthaṁ havāmahe
08.032.10b | sr̥prákarasnam ūtáye
08.032.10c | sā́dhu kr̥ṇvántam ávase

08.032.11a | yáḥ saṁsthé cic chatákratur
08.032.11b | ā́d īṁ kr̥ṇóti vr̥trahā́
08.032.11c | jaritŕ̥bhyaḥ purūvásuḥ

08.032.12a | sá naḥ śakráś cid ā́ śakad
08.032.12b | dā́navām̐ antarābharáḥ
08.032.12c | índro víśvābhir ūtíbhiḥ

08.032.13a | yó rāyó avánir mahā́n
08.032.13b | supāráḥ sunvatáḥ sákhā
08.032.13c | tám índram abhí gāyata

08.032.14a | āyantā́ram máhi sthirám
08.032.14b | pŕ̥tanāsu śravojítam
08.032.14c | bhū́rer ī́śānam ójasā

08.032.15a | nákir asya śácīnaaṁ
08.032.15b | niyantā́ sūnŕ̥tānaam
08.032.15c | nákir vaktā́ ná dād íti

08.032.16a | ná nūnám brahmáṇām r̥ṇám
08.032.16b | prāśūnā́m asti sunvatā́m
08.032.16c | ná sómo apratā́ pape

08.032.17a | pánya íd úpa gāyata
08.032.17b | pánya ukthā́ni śaṁsata
08.032.17c | bráhmā kr̥ṇota pánya ít

08.032.18a | pánya ā́ dardirac chatā́
08.032.18b | sahásrā vājī́ ávr̥taḥ
08.032.18c | índro yó yájvano vr̥dháḥ

08.032.19a | ví ṣū́ cara svadhā́ ánu
08.032.19b | kr̥ṣṭīnā́m ánu āhúvaḥ
08.032.19c | índra píba sutā́naam

08.032.20a | píba svádhainavānaam
08.032.20b | utá yás túgriye sácā
08.032.20c | utā́yám indra yás táva

08.032.21a | átīhi manyuṣāvíṇaṁ
08.032.21b | suṣuvā́ṁsam upā́raṇe
08.032.21c | imáṁ rātáṁ sutám piba

08.032.22a | ihí tisráḥ parāváta
08.032.22b | ihí páñca jánām̐ áti
08.032.22c | dhénā indrāvacā́kaśat

08.032.23a | sū́ryo raśmíṁ yáthā sr̥ja
08.032.23b | ā́ tvā yachantu me gíraḥ
08.032.23c | nimnám ā́po ná sadhríak

08.032.24a | ádhvaryav ā́ tú hí ṣiñcá
08.032.24b | sómaṁ vīrā́ya śipríṇe
08.032.24c | bhárā sutásya pītáye

08.032.25a | yá udnáḥ phaligám bhinán
08.032.25b | níak síndhūm̐r avā́sr̥jat
08.032.25c | yó góṣu pakváṁ dhāráyat

08.032.26a | áhan vr̥trám ŕ̥cīṣama
08.032.26b | aurṇavābhám ahīśúvam
08.032.26c | himénāvidhyad árbudam

08.032.27a | prá va ugrā́ya niṣṭúre
08.032.27b | áṣāḷhāya prasakṣíṇe
08.032.27c | deváttam bráhma gāyata

08.032.28a | yó víśvāni abhí vratā́
08.032.28b | sómasya máde ándhasaḥ
08.032.28c | índro devéṣu cétati

08.032.29a | ihá tyā́ sadhamā́diyā
08.032.29b | hárī híraṇyakeśiyā
08.032.29c | voḷhā́m abhí práyo hitám

08.032.30a | arvā́ñcaṁ tvā puruṣṭuta
08.032.30b | priyámedhastutā hárī
08.032.30c | somapéyāya vakṣataḥ

08.033.01a | vayáṁ gha tvā sutā́vanta
08.033.01b | ā́po ná vr̥ktábarhiṣaḥ
08.033.01c | pavítrasya prasrávaṇeṣu vr̥trahan
08.033.01d | pári stotā́ra āsate

08.033.02a | sváranti tvā suté náro
08.033.02b | váso nireká ukthínaḥ
08.033.02c | kadā́ sutáṁ tr̥ṣāṇá óka ā́ gama
08.033.02d | índra svabdī́va váṁsagaḥ

08.033.03a | káṇvebhir dhr̥ṣṇav ā́ dhr̥ṣád
08.033.03b | vā́jaṁ darṣi sahasríṇam
08.033.03c | piśáṅgarūpam maghavan vicarṣaṇe
08.033.03d | makṣū́ gómantam īmahe

08.033.04a | pāhí gā́yā́ndhaso máda
08.033.04b | índrāya medhiyātithe
08.033.04c | yáḥ sámmiślo háriyor yáḥ suté sácā
08.033.04d | vajrī́ rátho hiraṇyáyaḥ

08.033.05a | yáḥ suṣavyáḥ sudákṣiṇa
08.033.05b | inó yáḥ sukrátur gr̥ṇé
08.033.05c | yá ākaráḥ sahásrā yáḥ śatā́magha
08.033.05d | índro yáḥ pūrbhíd āritáḥ

08.033.06a | yó dhr̥ṣitó yó ávr̥to
08.033.06b | yó ásti śmáśruṣu śritáḥ
08.033.06c | víbhūtadyumnaś cyávanaḥ puruṣṭutáḥ
08.033.06d | krátvā gaúr iva śākináḥ

08.033.07a | ká īṁ veda suté sácā
08.033.07b | píbantaṁ kád váyo dadhe
08.033.07c | ayáṁ yáḥ púro vibhinátti ójasā
08.033.07d | mandānáḥ śiprī́ ándhasaḥ

08.033.08a | dānā́ mr̥gó ná vāraṇáḥ
08.033.08b | purutrā́ caráthaṁ dadhe
08.033.08c | nákiṣ ṭuvā ní yamad ā́ suté gamo
08.033.08d | mahā́ṁś carasi ójasā

08.033.09a | yá ugráḥ sánn ániṣṭr̥ta
08.033.09b | sthiró ráṇāya sáṁskr̥taḥ
08.033.09c | yádi stotúr maghávā śr̥ṇávad dhávaṁ
08.033.09d | néndro yoṣati ā́ gamat

08.033.10a | satyám itthā́ vŕ̥ṣéd asi
08.033.10b | vŕ̥ṣajūtir no ávr̥taḥ
08.033.10c | vŕ̥ṣā hí ugra śr̥ṇviṣé parāváti
08.033.10d | vŕ̥ṣo arvāváti śrutáḥ

08.033.11a | vŕ̥ṣaṇas te abhī́śavo
08.033.11b | vŕ̥ṣā káśā hiraṇyáyī
08.033.11c | vŕ̥ṣā rátho maghavan vŕ̥ṣaṇā hárī
08.033.11d | vŕ̥ṣā tuváṁ śatakrato

08.033.12a | vŕ̥ṣā sótā sunotu te
08.033.12b | vŕ̥ṣann r̥jīpin ā́ bhara
08.033.12c | vŕ̥ṣā dadhanve vŕ̥ṣaṇaṁ nadī́ṣu ā́
08.033.12d | túbhyaṁ sthātar harīṇaam

08.033.13a | ā́ indra yāhi pītáye
08.033.13b | mádhu śaviṣṭha somiyám
08.033.13c | nā́yám áchā maghávā śr̥ṇávad gíro
08.033.13d | bráhma ukthā́ ca sukrátuḥ

08.033.14a | váhantu tvā ratheṣṭháam
08.033.14b | ā́ hárayo rathayújaḥ
08.033.14c | tiráś cid aryáṁ sávanāni vr̥trahann
08.033.14d | anyéṣāṁ yā́ śatakrato

08.033.15a | asmā́kam adyá ántamaṁ
08.033.15b | stómaṁ dhiṣva mahāmaha
08.033.15c | asmā́kaṁ te sávanā santu śáṁtamā
08.033.15d | mádāya dyukṣa somapāḥ

08.033.16a | nahí ṣás táva nó máma
08.033.16b | śāstré anyásya ráṇyati
08.033.16c | yó asmā́n vīrá ā́nayat

08.033.17a | índraś cid ghā tád abravīt
08.033.17b | striyā́ aśāsiyám mánaḥ
08.033.17c | utó áha krátuṁ raghúm

08.033.18a | sáptī cid ghā madacyútā
08.033.18b | mithunā́ vahato rátham
08.033.18c | evéd dhū́r vŕ̥ṣṇa úttarā

08.033.19a | adháḥ paśyasva mópári
08.033.19b | saṁtarā́m pādakaú hara
08.033.19c | mā́ te kaśaplakaú dr̥śan
08.033.19d | strī́ hí brahmā́ babhū́vitha

08.034.01a | ā́ indra yāhi háribhir
08.034.01b | úpa káṇvasya suṣṭutím
08.034.01c | divó amúṣya śā́sato
08.034.01d | dívaṁ yayá divāvaso

08.034.02a | ā́ tvā grā́vā vádann ihá
08.034.02b | somī́ ghóṣeṇa yachatu
08.034.02c | divó amúṣya śā́sato
08.034.02d | dívaṁ yayá divāvaso

08.034.03a | átrā ví nemír eṣaam
08.034.03b | úrāṁ ná dhūnute vŕ̥kaḥ
08.034.03c | divó amúṣya śā́sato
08.034.03d | dívaṁ yayá divāvaso

08.034.04a | ā́ tvā káṇvā ihā́vase
08.034.04b | hávante vā́jasātaye
08.034.04c | divó amúṣya śā́sato
08.034.04d | dívaṁ yayá divāvaso

08.034.05a | dádhāmi te sutā́naaṁ
08.034.05b | vŕ̥ṣṇe ná pūrvapā́yiyam
08.034.05c | divó amúṣya śā́sato
08.034.05d | dívaṁ yayá divāvaso

08.034.06a | smátpuraṁdhir na ā́ gahi
08.034.06b | viśvátodhīr na ūtáye
08.034.06c | divó amúṣya śā́sato
08.034.06d | dívaṁ yayá divāvaso

08.034.07a | ā́ no yāhi mahemate
08.034.07b | sáhasrote śátāmagha
08.034.07c | divó amúṣya śā́sato
08.034.07d | dívaṁ yayá divāvaso

08.034.08a | ā́ tvā hótā mánurhito
08.034.08b | devatrā́ vakṣad ī́ḍiyaḥ
08.034.08c | divó amúṣya śā́sato
08.034.08d | dívaṁ yayá divāvaso

08.034.09a | ā́ tvā madacyútā hárī
08.034.09b | śyenám pakṣéva vakṣataḥ
08.034.09c | divó amúṣya śā́sato
08.034.09d | dívaṁ yayá divāvaso

08.034.10a | ā́ yāhi aryá ā́ pári
08.034.10b | svā́hā sómasya pītáye
08.034.10c | divó amúṣya śā́sato
08.034.10d | dívaṁ yayá divāvaso

08.034.11a | ā́ no yāhi úpaśruti
08.034.11b | ukthéṣu raṇayā ihá
08.034.11c | divó amúṣya śā́sato
08.034.11d | dívaṁ yayá divāvaso

08.034.12a | sárūpair ā́ sú no gahi
08.034.12b | sámbhr̥taiḥ sámbhr̥tāśuvaḥ
08.034.12c | divó amúṣya śā́sato
08.034.12d | dívaṁ yayá divāvaso

08.034.13a | ā́ yāhi párvatebhiyaḥ
08.034.13b | samudrásyā́dhi viṣṭápaḥ
08.034.13c | divó amúṣya śā́sato
08.034.13d | dívaṁ yayá divāvaso

08.034.14a | ā́ no gávyāni áśviyā
08.034.14b | sahásrā śūra dardr̥hi
08.034.14c | divó amúṣya śā́sato
08.034.14d | dívaṁ yayá divāvaso

08.034.15a | ā́ naḥ sahasraśó bhara
08.034.15b | ayútāni śatā́ni ca
08.034.15c | divó amúṣya śā́sato
08.034.15d | dívaṁ yayá divāvaso

08.034.16a | ā́ yád índraś ca dádvahe
08.034.16b | sahásraṁ vásurociṣaḥ
08.034.16c | ójiṣṭham áśviyam paśúm

08.034.17a | yá r̥jrā́ vā́taraṁhaso
08.034.17b | aruṣā́so raghuṣyádaḥ
08.034.17c | bhrā́jante sū́riyā iva

08.034.18a | pā́rāvatasya rātíṣu
08.034.18b | draváccakreṣu āśúṣu
08.034.18c | tíṣṭhaṁ vánasya mádhya ā́

08.035.01a | agnínéndreṇa váruṇena víṣṇunā
08.035.01b | ādityaí rudraír vásubhiḥ sacābhúvā
08.035.01c | sajóṣasā uṣásā sū́riyeṇa ca
08.035.01d | sómam pibatam aśvinā

08.035.02a | víśvābhir dhībhír bhúvanena vājinā
08.035.02b | divā́ pr̥thivyā́ ádribhiḥ sacābhúvā
08.035.02c | sajóṣasā uṣásā sū́riyeṇa ca
08.035.02d | sómam pibatam aśvinā

08.035.03a | víśvair devaís tribhír ekādaśaír ihá
08.035.03b | adbhír marúdbhir bhŕ̥gubhiḥ sacābhúvā
08.035.03c | sajóṣasā uṣásā sū́riyeṇa ca
08.035.03d | sómam pibatam aśvinā

08.035.04a | juṣéthāṁ yajñám bódhataṁ hávasya me
08.035.04b | víśvehá devau sávanā́va gachatam
08.035.04c | sajóṣasā uṣásā sū́riyeṇa ca
08.035.04d | íṣaṁ no voḷham aśvinā

08.035.05a | stómaṁ juṣethāṁ yuvaśéva kanyánāṁ
08.035.05b | víśvehá devau sávanā́va gachatam
08.035.05c | sajóṣasā uṣásā sū́riyeṇa ca
08.035.05d | íṣaṁ no voḷham aśvinā

08.035.06a | gíro juṣethām adhvaráṁ juṣethaaṁ
08.035.06b | víśvehá devau sávanā́va gachatam
08.035.06c | sajóṣasā uṣásā sū́riyeṇa ca
08.035.06d | íṣaṁ no voḷham aśvinā

08.035.07a | hāridravéva patatho vánéd úpa
08.035.07b | sómaṁ sutám mahiṣévā́va gachathaḥ
08.035.07c | sajóṣasā uṣásā sū́riyeṇa ca
08.035.07d | trír vartír yātam aśvinā

08.035.08a | haṁsā́v iva patatho adhvagā́v iva
08.035.08b | sómaṁ sutám mahiṣévā́va gachathaḥ
08.035.08c | sajóṣasā uṣásā sū́riyeṇa ca
08.035.08d | trír vartír yātam aśvinā

08.035.09a | śyenā́v iva patatho havyádātaye
08.035.09b | sómaṁ sutám mahiṣévā́va gachathaḥ
08.035.09c | sajóṣasā uṣásā sū́riyeṇa ca
08.035.09d | trír vartír yātam aśvinā

08.035.10a | píbataṁ ca tr̥pṇutáṁ cā́ ca gachatam
08.035.10b | prajā́ṁ ca dhattáṁ dráviṇaṁ ca dhattam
08.035.10c | sajóṣasā uṣásā sū́riyeṇa ca
08.035.10d | ū́rjaṁ no dhattam aśvinā

08.035.11a | jáyataṁ ca prá stutaṁ ca prá cāvatam
08.035.11b | prajā́ṁ ca dhattáṁ dráviṇaṁ ca dhattam
08.035.11c | sajóṣasā uṣásā sū́riyeṇa ca
08.035.11d | ū́rjaṁ no dhattam aśvinā

08.035.12a | hatáṁ ca śátrūn yátataṁ ca mitríṇaḥ
08.035.12b | prajā́ṁ ca dhattáṁ dráviṇaṁ ca dhattam
08.035.12c | sajóṣasā uṣásā sū́riyeṇa ca
08.035.12d | ū́rjaṁ no dhattam aśvinā

08.035.13a | mitrā́váruṇavantā utá dhármavantā
08.035.13b | marútvantā jaritúr gachatho hávam
08.035.13c | sajóṣasā uṣásā sū́riyeṇa ca
08.035.13d | ādityaír yātam aśvinā

08.035.14a | áṅgirasvantā utá víṣṇuvantā
08.035.14b | marútvantā jaritúr gachatho hávam
08.035.14c | sajóṣasā uṣásā sū́riyeṇa ca
08.035.14d | ādityaír yātam aśvinā

08.035.15a | r̥bhumántā vr̥ṣaṇā vā́javantā
08.035.15b | marútvantā jaritúr gachatho hávam
08.035.15c | sajóṣasā uṣásā sū́riyeṇa ca
08.035.15d | ādityaír yātam aśvinā

08.035.16a | bráhma jinvatam utá jinvataṁ dhíyo
08.035.16b | hatáṁ rákṣāṁsi sédhatam ámīvāḥ
08.035.16c | sajóṣasā uṣásā sū́riyeṇa ca
08.035.16d | sómaṁ sunvató aśvinā

08.035.17a | kṣatráṁ jinvatam utá jinvataṁ nr̥ŕ̥n
08.035.17b | hatáṁ rákṣāṁsi sédhatam ámīvāḥ
08.035.17c | sajóṣasā uṣásā sū́riyeṇa ca
08.035.17d | sómaṁ sunvató aśvinā

08.035.18a | dhenū́r jinvatam utá jinvataṁ víśo
08.035.18b | hatáṁ rákṣāṁsi sédhatam ámīvāḥ
08.035.18c | sajóṣasā uṣásā sū́riyeṇa ca
08.035.18d | sómaṁ sunvató aśvinā

08.035.19a | átrer iva śr̥ṇutam pūrviyástutiṁ
08.035.19b | śyāvā́śuvasya sunvató madacyutā
08.035.19c | sajóṣasā uṣásā sū́riyena ca
08.035.19d | áśvinā tiróahniyam

08.035.20a | sárgām̐ iva sr̥jataṁ suṣṭutī́r úpa
08.035.20b | śyāvā́śuvasya sunvató madacyutā
08.035.20c | sajóṣasā uṣásā sū́riyeṇa ca
08.035.20d | áśvinā tiróahniyam

08.035.21a | raśmī́m̐r iva yachatam adhvarā́m̐ úpa
08.035.21b | śyāvā́śuvasya sunvató madacyutā
08.035.21c | sajóṣasā uṣásā sū́riyeṇa ca
08.035.21d | áśvinā tiróahniyam

08.035.22a | arvā́g ráthaṁ ní yachatam
08.035.22b | píbataṁ somiyám mádhu
08.035.22c | ā́ yātam aśvinā́ gatam
08.035.22d | avasyúr vām aháṁ huve
08.035.22e | dhattáṁ rátnāni dāśúṣe

08.035.23a | namovāké prásthite adhvaré narā
08.035.23b | vivákṣaṇasya pītáye
08.035.23c | ā́ yātam aśvinā́ gatam
08.035.23d | avasyúr vām aháṁ huve
08.035.23e | dhattáṁ rátnāni dāśúṣe

08.035.24a | svā́hākr̥tasya tr̥mpataṁ
08.035.24b | sutásya devāv ándhasaḥ
08.035.24c | ā́ yātam aśvinā́ gatam
08.035.24d | avasyúr vām aháṁ huve
08.035.24e | dhattáṁ rátnāni dāśúṣe

08.036.01a | avitā́si sunvató vr̥ktábarhiṣaḥ
08.036.01b | píbā sómam mádāya káṁ śatakrato
08.036.01c | yáṁ te bhāgám ádhārayan
08.036.01d | víśvāḥ sehānáḥ pŕ̥tanā
08.036.01e | urú jráyaḥ sám apsujín
08.036.01f | marútvām̐ indra satpate

08.036.02a | prā́va stotā́ram maghavann áva tvā́m
08.036.02b | píbā sómam mádāya káṁ śatakrato
08.036.02c | yáṁ te bhāgám ádhārayan
08.036.02d | víśvāḥ sehānáḥ pŕ̥tanā
08.036.02e | urú jráyaḥ sám apsujín
08.036.02f | marútvām̐ indra satpate

08.036.03a | ūrjā́ devā́m̐ ávasi ójasā tuvā́m
08.036.03b | píbā sómam mádāya káṁ śatakrato
08.036.03c | yáṁ te bhāgám ádhārayan
08.036.03d | víśvāḥ sehānáḥ pŕ̥tanā
08.036.03e | urú jráyaḥ sám apsujín
08.036.03f | marútvām̐ indra satpate

08.036.04a | janitā́ divó janitā́ pr̥thivyā́ḥ
08.036.04b | píbā sómam mádāya káṁ śatakrato
08.036.04c | yáṁ te bhāgám ádhārayan
08.036.04d | víśvāḥ sehānáḥ pŕ̥tanā
08.036.04e | urú jráyaḥ sám apsujín
08.036.04f | marútvām̐ indra satpate

08.036.05a | janitā́śvānāṁ janitā́ gávām asi
08.036.05b | píbā sómam mádāya káṁ śatakrato
08.036.05c | yáṁ te bhāgám ádhārayan
08.036.05d | víśvāḥ sehānáḥ pŕ̥tanā
08.036.05e | urú jráyaḥ sám apsujín
08.036.05f | marútvām̐ indra satpate

08.036.06a | átrīṇāṁ stómam adrivo mahás kr̥dhi
08.036.06b | píbā sómam mádāya káṁ śatakrato
08.036.06c | yáṁ te bhāgám ádhārayan
08.036.06d | víśvāḥ sehānáḥ pŕ̥tanā
08.036.06e | urú jráyaḥ sám apsujín
08.036.06f | marútvām̐ indra satpate

08.036.07a | śyāvā́śuvasya sunvatás táthā śr̥ṇu
08.036.07b | yáthā́śr̥ṇor átreḥ kármāṇi kr̥ṇvatáḥ
08.036.07c | prá trasádasyum āvitha
08.036.07d | tvám éka ín nr̥ṣā́hiya
08.036.07e | índra bráhmāṇi vardháyan

08.037.01a | prédám bráhma vr̥tratū́ryeṣu āvitha
08.037.01b | prá sunvatáḥ śacīpata
08.037.01c | índra víśvābhir ūtíbhiḥ
08.037.01d | mā́dhyaṁdinasya sávanasya vr̥trahann anediya
08.037.01e | píbā sómasya vajrivaḥ

08.037.02a | sehāná ugra pŕ̥tanā abhí drúhaḥ śacīpata
08.037.02b | índra víśvābhir ūtíbhiḥ
08.037.02c | mā́dhyaṁdinasya sávanasya vr̥trahann anediya
08.037.02d | píbā sómasya vajrivaḥ

08.037.03a | ekarā́ḷ asyá bhúvanasya rājasi śacīpata
08.037.03b | índra víśvābhir ūtíbhiḥ
08.037.03c | mā́dhyaṁdinasya sávanasya vr̥trahann anediya
08.037.03d | píbā sómasya vajrivaḥ

08.037.04a | sasthā́vānā yavayasi tvám éka íc chacīpata
08.037.04b | índra víśvābhir ūtíbhiḥ
08.037.04c | mā́dhyaṁdinasya sávanasya vr̥trahann anediya
08.037.04d | píbā sómasya vajrivaḥ

08.037.05a | kṣémasya ca prayújaś ca tvám īśiṣe śacīpata
08.037.05b | índra víśvābhir ūtíbhiḥ
08.037.05c | mā́dhyaṁdinasya sávanasya vr̥trahann anediya
08.037.05d | píbā sómasya vajrivaḥ

08.037.06a | kṣatrā́ya tvam ávasi ná tvam āvitha śacīpata
08.037.06b | índra víśvābhir ūtíbhiḥ
08.037.06c | mā́dhyaṁdinasya sávanasya vr̥trahann anediya
08.037.06d | píbā sómasya vajrivaḥ

08.037.07a | śyāvā́śuvasya rébhatas táthā śr̥ṇu
08.037.07b | yáthā́śr̥ṇor átreḥ kármāṇi kr̥ṇvatáḥ
08.037.07c | prá trasádasyum āvitha tvám éka ín nr̥ṣā́hiya
08.037.07d | índra kṣatrā́ṇi vardháyan

08.038.01a | yajñásya hí sthá r̥tvíjā
08.038.01b | sásnī vā́jeṣu kármasu
08.038.01c | índrāgnī tásya bodhatam

08.038.02a | tośā́sā rathayā́vānā
08.038.02b | vr̥traháṇā́parājitā
08.038.02c | índrāgnī tásya bodhatam

08.038.03a | idáṁ vām madirám mádhu
08.038.03b | ádhukṣann ádribhir náraḥ
08.038.03c | índrāgnī tásya bodhatam

08.038.04a | juṣéthāṁ yajñám iṣṭáye
08.038.04b | sutáṁ sómaṁ sadhastutī
08.038.04c | índrāgnī ā́ gataṁ narā

08.038.05a | imā́ juṣethāṁ sávanā
08.038.05b | yébhir havyā́ni ūháthuḥ
08.038.05c | índrāgnī ā́ gataṁ narā

08.038.06a | imā́ṁ gāyatrávartaniṁ
08.038.06b | juṣéthāṁ suṣṭutím máma
08.038.06c | índrāgnī ā́ gataṁ narā

08.038.07a | prātaryā́vabhir ā́ gataṁ
08.038.07b | devébhir jeniyāvasū
08.038.07c | índrāgnī sómapītaye

08.038.08a | śyāvā́śuvasya sunvató
08.038.08b | átrīṇāṁ śr̥ṇutaṁ hávam
08.038.08c | índrāgnī sómapītaye

08.038.09a | evā́ vām ahva ūtáye
08.038.09b | yáthā́huvanta médhirāḥ
08.038.09c | índrāgnī sómapītaye

08.038.10a | ā́háṁ sárasvatīvator
08.038.10b | indrāgniyór ávo vr̥ṇe
08.038.10c | yā́bhyāṁ gāyatrám r̥cyáte

08.039.01a | agním astoṣi r̥gmíyam
08.039.01b | agním īḷā́ yajádhiyai
08.039.01c | agnír devā́m̐ anaktu na
08.039.01d | ubhé hí vidáthe kavír
08.039.01e | antáś cárati dūtíyaṁ
08.039.01f | nábhantām anyaké same

08.039.02a | ní agne návyasā vácas
08.039.02b | tanū́ṣu śáṁsam eṣaam
08.039.02c | ní árātī rárāvaṇāṁ&
08.039.02d | víśvā aryó árātiir
08.039.02e | itó yuchantu āmúro
08.039.02f | nábhantām anyaké same

08.039.03a | ágne mánmāni túbhya@ káṁ
08.039.03b | ghr̥táṁ ná juhva āsáni
08.039.03c | sá devéṣu prá cikiddhi
08.039.03d | tuváṁ hí ási pūrviyáḥ
08.039.03e | śivó dūtó vivásvato
08.039.03f | nábhantām anyaké same

08.039.04a | tát-tad agnír váyo dadhe
08.039.04b | yáthā-yathā kr̥paṇyáti
08.039.04c | ūrjā́hutir vásūnaaṁ
08.039.04d | śáṁ ca yóś ca máyo dadhe
08.039.04e | víśvasyai deváhūtiyai
08.039.04f | nábhantām anyaké same

08.039.05a | sá ciketa sáhīyasā
08.039.05b | agníś citréṇa kármaṇā
08.039.05c | sá hótā śáśvatīnaaṁ
08.039.05d | dákṣiṇābhir abhī́vr̥ta
08.039.05e | inóti ca pratīvíyaṁ
08.039.05f | nábhantām anyaké same

08.039.06a | agnír jātā́ devā́naam
08.039.06b | agnír veda mártiānām@ apīcíyam
08.039.06c | agníḥ sá draviṇodáa
08.039.06d | agnír dvā́rā ví ūrṇute
08.039.06e | súāhuto návīyasā
08.039.06f | nábhantām anyaké same

08.039.07a | agnír devéṣu sáṁvasuḥ
08.039.07b | sá vikṣú yajñíyāsu ā́
08.039.07c | sá mudā́ kā́viyā purú
08.039.07d | víśvam bhū́meva puṣyati
08.039.07e | devó devéṣu yajñíyo
08.039.07f | nábhantām anyaké same

08.039.08a | yó agníḥ saptámānuṣaḥ
08.039.08b | śritó víśveṣu síndhuṣu
08.039.08c | tám ā́ganma tripastiyám
08.039.08d | mandhātúr dasyuhántamam
08.039.08e | agníṁ yajñéṣu pūrviyáṁ
08.039.08f | nábhantām anyaké same

08.039.09a | agnís trī́ṇi tridhā́tūni
08.039.09b | ā́ kṣeti vidáthā kavíḥ
08.039.09c | sá trī́m̐r ekādaśā́m̐ ihá
08.039.09d | yákṣac ca pipráyac ca no
08.039.09e | vípro dūtáḥ páriṣkr̥to
08.039.09f | nábhantām anyaké same

08.039.10a | tuáṁ no agna āyúṣu
08.039.10b | tuáṁ devéṣu pūrvia
08.039.10c | vásva éka irajyasi
08.039.10d | tuā́m ā́paḥ parisrútaḥ
08.039.10e | pári yanti svásetavo
08.039.10f | nábhantām anyaké same

08.040.01a | índraagnī yuváṁ sú naḥ
08.040.01b | sáhantā dā́satho rayím
08.040.01c | yéna dr̥r̥ḷhā́+ samátsu ā́
08.040.01d | vīḷú cit sāhiṣīmáhi
08.040.01e | agnír váneva vā́ta ín
08.040.01f | nábhantām anyaké same

08.040.02a | nahí vāṁ vavráyāmahé
08.040.02b | athéndram íd yajāmahe
08.040.02c | *śáviṣṭhaṁ nr̥r̥ṇáaṁ+ náram
08.040.02d | sá naḥ kadā́ cid árvatā
08.040.02e | gámad ā́ vā́jasātaye
08.040.02f | gámad ā́ medhásātaye
08.040.02g | nábhantām anyaké same

08.040.03a | tā́ hí mádhyam bhárāṇaam
08.040.03b | indraagnī́ adhikṣitáḥ
08.040.03c | tā́ u kavitvanā́ kavī́
08.040.03d | pr̥chyámānā sakhīyaté
08.040.03e | sáṁ dhītám aśnutaṁ narā
08.040.03f | nábhantām anyaké same

08.040.04a | abhí arca nabhākavád
08.040.04b | indrāgnī́ yajásā girā́
08.040.04c | yáyor víśvam idáṁ jágad
08.040.04d | iyáṁ dyaúḥ pr̥thivī́ mahī́
08.040.04e | upásthe bibhr̥tó vásu
08.040.04f | nábhantām anyaké same

08.040.05a | prá bráhmāṇi nabhākavád
08.040.05b | indrāgníbhyām irajyata
08.040.05c | yā́ saptábudhnam arṇaváṁ
08.040.05d | jihmábāram aporṇutá
08.040.05e | índra ī́śāna ójasā
08.040.05f | nábhantām anyaké same

08.040.06a | ápi vr̥śca purāṇavád
08.040.06b | vratáter iva guṣpitám
08.040.06c | ójo dāsásya dambhaya
08.040.06d | vayáṁ tád asya sámbhr̥taṁ
08.040.06e | vásu índreṇa ví bhajemahi
08.040.06f | nábhantām anyaké same

08.040.07a | yád indrāgnī́ jánā imé
08.040.07b | vihváyante tánā girā́
08.040.07c | asmā́kebhir nŕ̥bhir vayáṁ
08.040.07d | sāsahyā́ma pr̥tanyató
08.040.07e | vanuyā́ma vanuṣyató
08.040.07f | nábhantām anyaké same

08.040.08a | yā́ nú śvetā́v avó divá
08.040.08b | uccárāta úpa dyúbhiḥ
08.040.08c | indrāgniyór ánu vratám
08.040.08d | úhānā yanti síndhavo
08.040.08e | yā́n sīm bandhā́d ámuñcatāṁ
08.040.08f | nábhantām anyaké same

08.040.09a | pūrvī́ṣ ṭa indrópamātayaḥ
08.040.09b | pūrvī́r utá práśastayaḥ
08.040.09c | sū́no hinvásya harivaḥ
08.040.09d | vásvo vīrásya apŕ̥co
08.040.09e | yā́ nú sā́dhanta no dhíyo
08.040.09f | nábhantām anyaké same

08.040.10a | táṁ śiśītā suvr̥ktíbhis
08.040.10b | tveṣáṁ sátvānam r̥gmíyam
08.040.10c | utó nú cid yá ójasā
08.040.10d | śúṣṇasyāṇḍā́ni bhédati
08.040.10e | jéṣat súvarvatīr apó
08.040.10f | nábhantām anyaké same

08.040.11a | táṁ śiśītā suadhvaráṁ
08.040.11b | satyáṁ sátvānam r̥tvíyam
08.040.11c | utó nú cid yá óhata
08.040.11d | āṇḍā́ śúṣṇasya bhédati
08.040.11e | ájaiḥ súvarvatīr apó
08.040.11f | nábhantām anyaké same

08.040.12a | evéndrāgníbhyām pitr̥ván návīyo
08.040.12b | mandhātr̥vád aṅgirasvád avāci
08.040.12c | tridhā́tunā śármaṇā pātam asmā́n
08.040.12d | vayáṁ siyāma pátayo rayīṇā́m

08.041.01a | asmā́ ū ṣú prábhūtaye
08.041.01b | váruṇāya marúdbhiyo
08.041.01c | árcā vidúṣṭarebhiyaḥ
08.041.01d | yó dhītā́ mā́nuṣāṇaam
08.041.01e | paśvó gā́ iva rákṣati
08.041.01f | nábhantām anyaké same

08.041.02a | tám ū ṣú samanā́ girā́
08.041.02b | pitr̥r̥ṇáaṁ ca mánmabhiḥ
08.041.02c | nābhākásya práśastibhir
08.041.02d | yáḥ síndhūnām úpodayé
08.041.02e | saptásvasā sá madhyamó
08.041.02f | nábhantām anyaké same

08.041.03a | sá kṣápaḥ pári ṣasvaje
08.041.03b | ní usró māyáyā dadhe
08.041.03c | sá víśvam pári darśatáḥ
08.041.03d | tásya vénīr ánu vratám
08.041.03e | uṣás tisró avardhayan
08.041.03f | nábhantām anyaké same

08.041.04a | yáḥ kakúbho nidhārayáḥ
08.041.04b | pr̥thivyā́m ádhi darśatáḥ
08.041.04c | sá mā́tā pūrviyám padáṁ
08.041.04d | tád váruṇasya sáptiyaṁ
08.041.04e | sá hí gopā́ ivériyo
08.041.04f | nábhantām anyaké same

08.041.05a | yó dhartā́ bhúvanānaaṁ
08.041.05b | yá usrā́ṇām apīcíyā
08.041.05c | véda nā́māni gúhiyā
08.041.05d | sá kavíḥ kā́viyā purú
08.041.05e | rūpáṁ dyaúr iva puṣyati
08.041.05f | nábhantām anyaké same

08.041.06a | yásmin víśvāni kā́viyā
08.041.06b | cakré nā́bhir iva śritā́
08.041.06c | tritáṁ jūtī́ saparyata
08.041.06d | vrajé gā́vo ná saṁyúje
08.041.06e | yujé áśvām̐ ayukṣata
08.041.06f | nábhantām anyaké same

08.041.07a | yá āsu átka āśáye
08.041.07b | víśvā jātā́ni eṣaam
08.041.07c | pári dhā́māni mármr̥śad
08.041.07d | váruṇasya puró gáye
08.041.07e | víśve devā́ ánu vratáṁ
08.041.07f | nábhantām anyaké same

08.041.08a | sá samudró apīcíyas
08.041.08b | turó dyā́m iva rohati
08.041.08c | ní yád āsu yájur dadhé
08.041.08d | sá māyā́ arcínā padā́
08.041.08e | ástr̥ṇān nā́kam ā́ruhan
08.041.08f | nábhantām anyaké same

08.041.09a | yásya śvetā́ vicakṣaṇā́
08.041.09b | tisró bhū́mīr adhikṣitáḥ
08.041.09c | trír úttarāṇi paprátur
08.041.09d | váruṇasya dhruváṁ sádaḥ
08.041.09e | sá saptānā́m irajyati
08.041.09f | nábhantām anyaké same

08.041.10a | yáḥ śvetā́m̐ ádhinirṇijaś
08.041.10b | cakré kr̥ṣṇā́m̐ ánu vratā́
08.041.10c | sá dhā́ma pūrviyám mame
08.041.10d | yá skambhéna ví ródasī
08.041.10e | ajó ná dyā́m ádhārayan
08.041.10f | nábhantām anyaké same

08.042.01a | ástabhnād dyā́m ásuro viśvávedā
08.042.01b | ámimīta varimā́ṇam pr̥thivyā́ḥ
08.042.01c | ā́sīdad víśvā bhúvanāni samrā́ḍ
08.042.01d | víśvét tā́ni váruṇasya vratā́ni

08.042.02a | evā́ vandasva váruṇam br̥hántaṁ
08.042.02b | namasyā́ dhī́ram amŕ̥tasya gopā́m
08.042.02c | sá naḥ śárma trivárūthaṁ ví yaṁsat
08.042.02d | pātáṁ no dyāvāpr̥thivī upásthe

08.042.03a | imā́ṁ dhíyaṁ śíkṣamāṇasya deva
08.042.03b | krátuṁ dákṣaṁ varuṇa sáṁ śiśādhi
08.042.03c | yáyā́ti víśvā duritā́ tárema
08.042.03d | sutármāṇam ádhi nā́vaṁ ruhema

08.042.04a | ā́ vāṁ grā́vāṇo aśvinā
08.042.04b | dhībhír víprā acucyavuḥ
08.042.04c | nā́satyā sómapītaye
08.042.04d | nábhantām anyaké same

08.042.05a | yáthā vām átrir aśvinā
08.042.05b | gīrbhír vípro ájohavīt
08.042.05c | nā́satyā sómapītaye
08.042.05d | nábhantām anyaké same

08.042.06a | evā́ vām ahva ūtáye
08.042.06b | yáthā́huvanta médhirāḥ
08.042.06c | nā́satyā sómapītaye
08.042.06d | nábhantām anyaké same

08.043.01a | imé víprasya vedháso
08.043.01b | agnér ástr̥tayajvanaḥ
08.043.01c | gíra stómāsa īrate

08.043.02a | ásmai te pratiháryate
08.043.02b | jā́tavedo vícarṣaṇe
08.043.02c | ágne jánāmi suṣṭutím

08.043.03a | ārokā́ iva ghéd áha
08.043.03b | tigmā́ agne táva tvíṣaḥ
08.043.03c | dadbhír vánāni bapsati

08.043.04a | hárayo dhūmáketavo
08.043.04b | vā́tajūtā úpa dyávi
08.043.04c | yátante vŕ̥thag agnáyaḥ

08.043.05a | eté tyé vŕ̥thag agnáya
08.043.05b | iddhā́saḥ sám adr̥kṣata
08.043.05c | uṣásām iva ketávaḥ

08.043.06a | kr̥ṣṇā́ rájāṁsi patsutáḥ
08.043.06b | prayā́ṇe jātávedasaḥ
08.043.06c | agnír yád ródhati kṣámi

08.043.07a | dhāsíṁ kr̥ṇvāná óṣadhīr
08.043.07b | bápsad agnír ná vāyati
08.043.07c | púnar yán táruṇīr ápi

08.043.08a | jihvā́bhir áha nánnamad
08.043.08b | arcíṣā jañjaṇābhávan
08.043.08c | agnír váneṣu rocate

08.043.09a | apsú agne sádhiṣ ṭáva
08.043.09b | saúṣadhīr ánu rudhyase
08.043.09c | gárbhe sáñ jāyase púnaḥ

08.043.10a | úd agne táva tád ghr̥tā́d
08.043.10b | arcī́ rocata ā́hutam
08.043.10c | níṁsānaṁ juhúvo múkhe

08.043.11a | ukṣā́nnāya vaśā́nnāya
08.043.11b | sómapr̥ṣṭhāya vedháse
08.043.11c | stómair vidhema agnáye

08.043.12a | utá tvā námasā vayáṁ
08.043.12b | hótar váreṇiyakrato
08.043.12c | ágne samídbhir īmahe

08.043.13a | utá tvā bhr̥guvác chuce
08.043.13b | manuṣvád agna āhuta
08.043.13c | aṅgirasvád dhavāmahe

08.043.14a | tuváṁ hí agne agnínā
08.043.14b | vípro vípreṇa sán satā́
08.043.14c | sákhā sákhyā samidhyáse

08.043.15a | sá tváṁ víprāya dāśúṣe
08.043.15b | rayíṁ dehi sahasríṇam
08.043.15c | ágne vīrávatīm íṣam

08.043.16a | ágne bhrā́taḥ sáhaskr̥ta
08.043.16b | róhidaśva śúcivrata
08.043.16c | imáṁ stómaṁ juṣasva me

08.043.17a | utá tvāgne máma stúto
08.043.17b | vāśrā́ya pratiháryate
08.043.17c | goṣṭháṁ gā́va ivāśata

08.043.18a | túbhyaṁ tā́ aṅgirastama
08.043.18b | víśvāḥ sukṣitáyaḥ pŕ̥thak
08.043.18c | ágne kā́māya yemire

08.043.19a | agníṁ dhībhír manīṣíṇo
08.043.19b | médhirāso vipaścítaḥ
08.043.19c | admasádyāya hinvire

08.043.20a | táṁ tvā́m ájmeṣu vājínaṁ
08.043.20b | tanvānā́ agne adhvarám
08.043.20c | váhniṁ hótāram īḷate

08.043.21a | purutrā́ hí sadŕ̥ṅṅ ási
08.043.21b | víśo víśvā ánu prabhúḥ
08.043.21c | samátsu tvā havāmahe

08.043.22a | tám īḷiṣva yá ā́huto
08.043.22b | agnír vibhrā́jate ghr̥taíḥ
08.043.22c | imáṁ naḥ śr̥ṇavad dhávam

08.043.23a | táṁ tvā vayáṁ havāmahe
08.043.23b | śr̥ṇvántaṁ jātávedasam
08.043.23c | ágne ghnántam ápa dvíṣaḥ

08.043.24a | viśā́ṁ rā́jānam ádbhutam
08.043.24b | ádhyakṣaṁ dhármaṇām imám
08.043.24c | agním īḷe sá u śravat

08.043.25a | agníṁ viśvā́yuvepasam
08.043.25b | máryaṁ ná vājínaṁ hitám
08.043.25c | sáptiṁ ná vājayāmasi

08.043.26a | ghnán mr̥dhrā́ṇi ápa dvíṣo
08.043.26b | dáhan rákṣāṁsi viśváhā
08.043.26c | ágne tigména dīdihi

08.043.27a | yáṁ tvā jánāsa indhaté
08.043.27b | manuṣvád aṅgirastama
08.043.27c | ágne sá bodhi me vácaḥ

08.043.28a | yád agne divijā́ ási
08.043.28b | apsujā́ vā sahaskr̥ta
08.043.28c | táṁ tvā gīrbhír havāmahe

08.043.29a | túbhyaṁ ghét té jánā imé
08.043.29b | víśvāḥ sukṣitáyaḥ pŕ̥thak
08.043.29c | dhāsíṁ hinvanti áttave

08.043.30a | té ghéd agne suādhiyó
08.043.30b | áhā víśvā nr̥cákṣasaḥ
08.043.30c | tárantaḥ syāma durgáhā

08.043.31a | agním mandrám purupriyáṁ
08.043.31b | śīrám pavākáśociṣam+
08.043.31c | hr̥dbhír mandrébhir īmahe

08.043.32a | sá tvám agne vibhā́vasuḥ
08.043.32b | sr̥ján sū́ryo ná raśmíbhiḥ
08.043.32c | śárdhan támāṁsi jighnase

08.043.33a | tát te sahasva īmahe
08.043.33b | dātráṁ yán nópadásyati
08.043.33c | tvád agne vā́riyaṁ vásu

08.044.01a | samídhāgníṁ duvasyata
08.044.01b | ghr̥taír bodhayatā́tithim
08.044.01c | ā́smin havyā́ juhotana

08.044.02a | ágne stómaṁ juṣasva me
08.044.02b | várdhasvānéna mánmanā
08.044.02c | práti sūktā́ni harya naḥ

08.044.03a | agníṁ dūtám puró dadhe
08.044.03b | havyavā́ham úpa bruve
08.044.03c | devā́m̐ ā́ sādayād ihá

08.044.04a | út te br̥hánto arcáyaḥ
08.044.04b | samidhānásya dīdivaḥ
08.044.04c | ágne śukrā́sa īrate

08.044.05a | úpa tvā juhúvo máma
08.044.05b | ghr̥tā́cīr yantu haryata
08.044.05c | ágne havyā́ juṣasva naḥ

08.044.06a | mandráṁ hótāram r̥tvíjaṁ
08.044.06b | citrábhānuṁ vibhā́vasum
08.044.06c | agním īḷe sá u śravat

08.044.07a | pratnáṁ hótāram ī́ḍiyaṁ
08.044.07b | júṣṭam agníṁ kavíkratum
08.044.07c | adhvarā́ṇām abhiśríyam

08.044.08a | juṣāṇó aṅgirastama
08.044.08b | imā́ havyā́ni ānuṣák
08.044.08c | ágne yajñáṁ naya rtuthā́

08.044.09a | samidhāná u santiya
08.044.09b | śúkraśoca ihā́ vaha
08.044.09c | cikitvā́n daíviyaṁ jánam

08.044.10a | vípraṁ hótāram adrúhaṁ
08.044.10b | dhūmáketuṁ vibhā́vasum
08.044.10c | yajñā́nāṁ ketúm īmahe

08.044.11a | ágne ní pāhi nas tuvám
08.044.11b | práti ṣma deva rī́ṣataḥ
08.044.11c | bhindhí dvéṣaḥ sahaskr̥ta

08.044.12a | agníḥ pratnéna mánmanā
08.044.12b | śúmbhānas tanúvaṁ suvā́m
08.044.12c | kavír vípreṇa vāvr̥dhe

08.044.13a | ūrjó nápātam ā́ huve
08.044.13b | agním pavākáśociṣam+
08.044.13c | asmín yajñé suadhvaré

08.044.14a | sá no mitramahas tuvám
08.044.14b | ágne śukréṇa śocíṣā
08.044.14c | devaír ā́ satsi barhíṣi

08.044.15a | yó agníṁ tanúvo dáme
08.044.15b | devám mártaḥ saparyáti
08.044.15c | tásmā íd dīdayad vásu

08.044.16a | agnír mūrdhā́ diváḥ kakút
08.044.16b | pátiḥ pr̥thiviyā́ ayám
08.044.16c | apā́ṁ rétāṁsi jinvati

08.044.17a | úd agne śúcayas táva
08.044.17b | śukrā́ bhrā́janta īrate
08.044.17c | táva jyótīṁṣi arcáyaḥ

08.044.18a | ī́śiṣe vā́riyasya hí
08.044.18b | dātrásyāgne súvarpatiḥ
08.044.18c | stotā́ syāṁ táva śármaṇi

08.044.19a | tuvā́m agne manīṣíṇas
08.044.19b | tuvā́ṁ hinvanti cíttibhiḥ
08.044.19c | tuvā́ṁ vardhantu no gíraḥ

08.044.20a | ádabdhasya svadhā́vato
08.044.20b | dūtásya rébhataḥ sádā
08.044.20c | agnéḥ sakhyáṁ vr̥ṇīmahe

08.044.21a | agníḥ śúcivratatamaḥ
08.044.21b | śúcir vípraḥ śúciḥ kavíḥ
08.044.21c | śúcī rocata ā́hutaḥ

08.044.22a | utá tvā dhītáyo máma
08.044.22b | gíro vardhantu viśváhā
08.044.22c | ágne sakhyásya bodhi naḥ

08.044.23a | yád agne syā́m aháṁ tuváṁ
08.044.23b | tuváṁ vā ghā siyā́ ahám
08.044.23c | syúṣ ṭe satyā́ ihā́śíṣaḥ

08.044.24a | vásur vásupatir hí kam
08.044.24b | ási agne vibhā́vasuḥ
08.044.24c | syā́ma te sumatā́v ápi

08.044.25a | ágne dhr̥távratāya te
08.044.25b | samudrā́yeva síndhavaḥ
08.044.25c | gíro vāśrā́sa īrate

08.044.26a | yúvānaṁ viśpátiṁ kavíṁ
08.044.26b | viśvā́dam puruvépasam
08.044.26c | agníṁ śumbhāmi mánmabhiḥ

08.044.27a | yajñā́nāṁ rathíye vayáṁ
08.044.27b | tigmájambhāya vīḷáve
08.044.27c | stómair iṣema agnáye

08.044.28a | ayám agne tuvé ápi
08.044.28b | jaritā́ bhūtu santiya
08.044.28c | tásmai pavāka+ mr̥r̥ḷaya+

08.044.29a | dhī́ro hí ási admasád
08.044.29b | vípro ná jā́gr̥viḥ sádā
08.044.29c | ágne dīdáyasi dyávi

08.044.30a | purā́gne duritébhiyaḥ
08.044.30b | purā́ mr̥dhrébhiyaḥ kave
08.044.30c | prá ṇa ā́yur vaso tira

08.045.01a | ā́ ghā yé agním indhaté
08.045.01b | str̥ṇánti barhír ānuṣák
08.045.01c | yéṣām índro yúvā sákhā

08.045.02a | br̥hánn íd idhmá eṣaam
08.045.02b | bhū́ri śastám pr̥thúḥ sváruḥ
08.045.02c | yéṣām índro yúvā sákhā

08.045.03a | áyuddha íd yudhā́ vŕ̥taṁ
08.045.03b | śū́ra ā́jati sátvabhiḥ
08.045.03c | yéṣām índro yúvā sákhā

08.045.04a | ā́ bundáṁ vr̥trahā́ dade
08.045.04b | jātáḥ pr̥chad ví mātáram
08.045.04c | ká ugrā́ḥ ké ha śr̥ṇvire

08.045.05a | práti tvā śavasī́ vadad
08.045.05b | girā́v ápso ná yodhiṣat
08.045.05c | yás te śatrutvám ācaké

08.045.06a | utá tvám maghavañ chr̥ṇu
08.045.06b | yás te váṣṭi vavákṣi tát
08.045.06c | yád vīḷáyāsi vīḷú tát

08.045.07a | yád ājíṁ yā́ti ājikŕ̥d
08.045.07b | índraḥ suaśvayúr úpa
08.045.07c | rathī́tamo rathī́naam

08.045.08a | ví ṣú víśvā abhiyújo
08.045.08b | vájrin víṣvag yáthā vr̥ha
08.045.08c | bhávā naḥ suśrávastamaḥ

08.045.09a | asmā́kaṁ sú rátham purá
08.045.09b | índraḥ kr̥ṇotu sātáye
08.045.09c | ná yáṁ dhū́rvanti dhūrtáyaḥ

08.045.10a | vr̥jyā́ma te pári dvíṣo
08.045.10b | áraṁ te śakra dāváne
08.045.10c | gaméméd indra gómataḥ

08.045.11a | śánaiś cid yánto adrivo
08.045.11b | áśvāvantaḥ śatagvínaḥ
08.045.11c | vivákṣaṇā anehásaḥ

08.045.12a | ūrdhvā́ hí te divé-dive
08.045.12b | sahásrā sūnŕ̥tā śatā́
08.045.12c | jaritŕ̥bhyo vimáṁhate

08.045.13a | vidmā́ hí tvā dhanaṁjayám
08.045.13b | índra dr̥r̥ḷhā́+ cid ārujám
08.045.13c | ādāríṇaṁ yáthā gáyam

08.045.14a | kakuháṁ cit tuvā kave
08.045.14b | mándantu dhr̥ṣṇav índavaḥ
08.045.14c | ā́ tvā paṇíṁ yád ī́mahe

08.045.15a | yás te revā́m̐ ádāśuriḥ
08.045.15b | pramamárṣa magháttaye
08.045.15c | tásya no véda ā́ bhara

08.045.16a | imá u tvā ví cakṣate
08.045.16b | sákhāya indra somínaḥ
08.045.16c | puṣṭā́vanto yáthā paśúm

08.045.17a | utá tvā́badhiraṁ vayáṁ
08.045.17b | śrútkarṇaṁ sántam ūtáye
08.045.17c | dūrā́d ihá havāmahe

08.045.18a | yác chuśrūyā́ imáṁ hávaṁ
08.045.18b | durmárṣaṁ cakriyā utá
08.045.18c | bháver āpír no ántamaḥ

08.045.19a | yác cid dhí te ápi vyáthir
08.045.19b | jaganvā́ṁso ámanmahi
08.045.19c | godā́ íd indra bodhi naḥ

08.045.20a | ā́ tvā rambháṁ ná jívrayo
08.045.20b | rarabhmā́ śavasas pate
08.045.20c | uśmási tvā sadhástha ā́

08.045.21a | stotrám índrāya gāyata
08.045.21b | purunr̥mṇā́ya sátvane
08.045.21c | nákir yáṁ vr̥ṇvaté yudhí

08.045.22a | abhí tvā vr̥ṣabhā suté
08.045.22b | sutáṁ sr̥jāmi pītáye
08.045.22c | tr̥mpā́ ví aśnuhī mádam

08.045.23a | mā́ tvā mūrā́ aviṣyávo
08.045.23b | mópahásvāna ā́ dabhan
08.045.23c | mā́kīm brahmadvíṣo vanaḥ

08.045.24a | ihá tvā góparīṇasā
08.045.24b | mahé mandantu rā́dhase
08.045.24c | sáro gauró yáthā piba

08.045.25a | yā́ vr̥trahā́ parāváti
08.045.25b | sánā návā ca cucyuvé
08.045.25c | tā́ saṁsátsu prá vocata

08.045.26a | ápibat kadrúvaḥ sutám
08.045.26b | índraḥ sahásrabāhuve
08.045.26c | átrādediṣṭa paúṁsiyam

08.045.27a | satyáṁ tát turváśe yádau
08.045.27b | vídāno ahnavāyiyám
08.045.27c | ví ānaṭ turváṇe śámi

08.045.28a | taráṇiṁ vo jánānaaṁ
08.045.28b | tradáṁ vā́jasya gómataḥ
08.045.28c | samānám u prá śaṁsiṣam

08.045.29a | r̥bhukṣáṇaṁ ná vártava
08.045.29b | ukthéṣu tugriyāvŕ̥dham
08.045.29c | índraṁ sóme sácā suté

08.045.30a | yáḥ kr̥ntád íd ví yoniyáṁ
08.045.30b | triśókāya girím pr̥thúm
08.045.30c | góbhyo gātúṁ níretave

08.045.31a | yád dadhiṣé manasyási
08.045.31b | mandānáḥ préd íyakṣasi
08.045.31c | mā́ tát kar indra mr̥r̥ḷáya+

08.045.32a | dabhráṁ cid dhí tuvā́vataḥ
08.045.32b | kr̥táṁ śr̥ṇvé ádhi kṣámi
08.045.32c | jígātu indra te mánaḥ

08.045.33a | távéd u tā́ḥ sukīrtáyo
08.045.33b | ásann utá práśastayaḥ
08.045.33c | yád indra mr̥r̥ḷáyāsi+ naḥ

08.045.34a | mā́ na ékasminn ā́gasi
08.045.34b | mā́ duváyor utá triṣú
08.045.34c | vádhīr mā́ śūra bhū́riṣu

08.045.35a | bibháyā hí tuvā́vata
08.045.35b | ugrā́d abhiprabhaṅgíṇaḥ
08.045.35c | dasmā́d ahám r̥tīṣáhaḥ

08.045.36a | mā́ sákhyuḥ śū́nam ā́ vide
08.045.36b | mā́ putrásya prabhūvaso
08.045.36c | āvŕ̥tvad bhūtu te mánaḥ

08.045.37a | kó nú maryā ámithitaḥ
08.045.37b | sákhā sákhāyam abravīt
08.045.37c | jahā́ kó asmád īṣate

08.045.38a | evā́re vr̥ṣabhā suté
08.045.38b | ásinvan bhū́ri āvayaḥ
08.045.38c | śvaghnī́va nivátā cáran

08.045.39a | ā́ ta etā́ vacoyújā
08.045.39b | hárī gr̥bhṇe sumádrathā
08.045.39c | yád īm brahmábhya íd dádaḥ

08.045.40a | bhindhí víśvā ápa dvíṣaḥ
08.045.40b | pári bā́dho jahī́ mŕ̥dhaḥ
08.045.40c | vásu spārháṁ tád ā́ bhara

08.045.41a | yád vīḷā́v indra yát sthiré
08.045.41b | yát párśāne párābhr̥tam
08.045.41c | vásu spārháṁ tád ā́ bhara

08.045.42a | yásya te viśvámānuṣo
08.045.42b | bhū́rer dattásya védati
08.045.42c | vásu spārháṁ tád ā́ bhara

08.046.01a | tuvā́vataḥ purūvaso
08.046.01b | vayám indra praṇayitaḥ+
08.046.01c | smási sthātar harīṇaam

08.046.02a | tuvā́ṁ hí satyám adrivo
08.046.02b | vidmá dātā́ram iṣáam
08.046.02c | vidmá dātā́raṁ rayīṇā́m

08.046.03a | ā́ yásya te mahimā́naṁ
08.046.03b | śátamūte śátakrato
08.046.03c | gīrbhír gr̥ṇánti kārávaḥ

08.046.04a | sunīthó ghā sá mártiyo
08.046.04b | yám marúto yám aryamā́
08.046.04c | mitráḥ páanti adrúhaḥ

08.046.05a | dádhāno gómad áśvavat
08.046.05b | suvī́riyam ādityájūta edhate
08.046.05c | sádā rāyā́ puruspŕ̥hā

08.046.06a | tám índraṁ dā́nam īmahe
08.046.06b | śavasānám ábhīruvam
08.046.06c | ī́śānaṁ rāyá īmahe

08.046.07a | tásmin hí sánti ūtáyo
08.046.07b | víśvā ábhīravaḥ sácā
08.046.07c | tám ā́ vahantu sáptayaḥ purūvásum
08.046.07d | mádāya hárayaḥ sutám

08.046.08a | yás te mádo váreṇiyo
08.046.08b | yá indra vr̥trahántamaḥ
08.046.08c | yá ādadíḥ súvar nŕ̥bhir
08.046.08d | yáḥ pŕ̥tanāsu duṣṭáraḥ

08.046.09a | yó duṣṭáro viśvavāra śravā́yiyo
08.046.09b | vā́jeṣu ásti tarutā́
08.046.09c | sá naḥ śaviṣṭha sávanā́ vaso gahi
08.046.09d | gaméma gómati vrajé

08.046.10a | gavyó ṣú ṇo yáthā purā́
08.046.10b | aśvayā́ utá rathayā́
08.046.10c | varivasyá mahāmaha

08.046.11a | nahí te śūra rā́dhaso
08.046.11b | ántaṁ vindā́mi satrā́
08.046.11c | daśasyā́ no maghavan nū́ cid adrivo
08.046.11d | dhíyo vā́jebhir āvitha

08.046.12a | yá r̥ṣváḥ śrāvayátsakhā
08.046.12b | víśvét sá veda jánimā puruṣṭutáḥ
08.046.12c | táṁ víśve mā́nuṣā yugā́
08.046.12d | índraṁ havante taviṣáṁ yatásrucaḥ

08.046.13a | sá no vā́jeṣu avitā́ purūvásuḥ
08.046.13b | purasthātā́ maghávā vr̥trahā́ bhuvat

08.046.14a | abhí vo vīrám ándhaso mádeṣu gāya
08.046.14b | girā́ mahā́ vícetasam
08.046.14c | índraṁ nā́ma śrútiyaṁ śākínaṁ váco yáthā

08.046.15a | dadī́ rékaṇas tanúve dadír vásu
08.046.15b | dadír vā́jeṣu puruhūta vājínam
08.046.15c | nūnám átha

08.046.16a | víśveṣaam irajyántaṁ vásūnāṁ
08.046.16b | sāsahvā́ṁsaṁ cid asyá várpasaḥ
08.046.16c | kr̥payató nūnám áti átha

08.046.17a | maháḥ sú vo áram iṣe
08.046.17b | stávāmahe
08.046.17c | mīḷhúṣe araṁgamā́ya jágmaye
08.046.17d | yajñébhir gīrbhír
08.046.17e | viśvámanuṣām marútām iyakṣasi
08.046.17f | gā́ye tvā námasā girā́

08.046.18a | yé pātáyante ájmabhir
08.046.18b | girīṇā́ṁ snúbhir eṣaam
08.046.18c | yajñám mahiṣváṇīnaaṁ
08.046.18d | sumnáṁ tuviṣváṇīnaam
08.046.18e | prá adhvaré

08.046.19a | prabhaṅgáṁ durmatīnáam
08.046.19b | índra śaviṣṭha ā́ bhara
08.046.19c | rayím asmábhyaṁ yújyaṁ codayanmate
08.046.19d | jyáyiṣṭhaṁ+ codayanmate

08.046.20a | sánitaḥ súsanitar úgra
08.046.20b | cítra cétiṣṭha sū́nr̥ta
08.046.20c | prāsáhā samrāṭ sáhuriṁ sáhantam
08.046.20d | bhujyúṁ vā́jeṣu pū́rviyam

08.046.21a | ā́ sá etu yá ī́vad ā́m̐
08.046.21b | ádevaḥ pūrtám ādadé
08.046.21c | yáthā cid váśo aśviyáḥ
08.046.21d | pr̥thuśrávasi kānīté
08.046.21e | asyā́ viúṣi ādadé

08.046.22a | ṣaṣṭíṁ sahásrā áśvyasyāyútāsanam
08.046.22b | úṣṭrānāṁ viṁśatíṁ śatā́
08.046.22c | dáśa śyā́vīnaaṁ śatā́
08.046.22d | dáśa tríaruṣīṇaaṁ
08.046.22e | dáśa gávaaṁ sahásrā

08.046.23a | dáśa śyāvā́ r̥dhádrayo
08.046.23b | vītávārāsa āśávaḥ
08.046.23c | mathrā́ nemíṁ ní vāvr̥tuḥ

08.046.24a | dā́nāsaḥ pr̥thuśrávasaḥ
08.046.24b | kānītásya surā́dhasaḥ
08.046.24c | ráthaṁ hiraṇyáyaṁ dádan
08.046.24d | máṁhiṣṭhaḥ sūrír abhuud
08.046.24e | várṣiṣṭham akr̥ta śrávaḥ

08.046.25a | ā́ no vāyo mahé táne
08.046.25b | yāhí makhā́ya pā́jase
08.046.25c | vayáṁ hí te cakr̥mā́ bhū́ri dāváne
08.046.25d | sadyáś cin máhi dāváne

08.046.26a | yó áśvebhir váhate vásta usrā́s
08.046.26b | tríḥ saptá saptatīnáam
08.046.26c | ebhíḥ sómebhiḥ somasúdbhiḥ somapā
08.046.26d | dānā́ya śukrapūtapāḥ

08.046.27a | yó ma imáṁ cid u tmánā
08.046.27b | ámandac citráṁ dāváne
08.046.27c | araṭvé ákṣe náhuṣe sukŕ̥tvani
08.046.27d | sukŕ̥ttarāya sukrátuḥ

08.046.28a | ucathíye vápuṣi yáḥ suvarā́ḷ
08.046.28b | utá vāyo ghr̥tasnáaḥ
08.046.28c | áśveṣitaṁ rájeṣitaṁ śúneṣitam
08.046.28d | prá ájma tád idáṁ nú tát

08.046.29a | ádha priyám iṣirā́ya
08.046.29b | ṣaṣṭíṁ sahásrāsanam
08.046.29c | áśvānām ín ná vŕ̥ṣṇaam

08.046.30a | gā́vo ná yūthám úpa yanti vádhraya
08.046.30b | úpa mā́ yanti vádhrayaḥ

08.046.31a | ádha yác cā́rathe gaṇé
08.046.31b | śatám úṣṭrām̐ ácikradat
08.046.31c | ádha śvítneṣu viṁśatíṁ śatā́

08.046.32a | śatáṁ dāsé balbūthé
08.046.32b | vípras tárukṣa ā́ dade
08.046.32c | té te vāyav imé jánā
08.046.32d | mádanti índragopā
08.046.32e | mádanti devágopāḥ

08.046.33a | ádha syā́ yóṣaṇā mahī́
08.046.33b | pratīcī́ váśam aśviyám
08.046.33c | ádhirukmā ví nīyate

08.047.01a | máhi vo mahatā́m ávo
08.047.01b | váruṇa mítra dāśúṣe
08.047.01c | yám ādityā abhí druhó
08.047.01d | rákṣathā ném agháṁ naśad
08.047.01e | aneháso va ūtáyaḥ
08.047.01f | suūtáyo va ūtáyaḥ

08.047.02a | vidā́ devā aghā́naam
08.047.02b | ā́dityāso apā́kr̥tim
08.047.02c | pakṣā́ váyo yáthopári
08.047.02d | ví asmé śárma yachata
08.047.02e | aneháso va ūtáyaḥ
08.047.02f | suūtáyo va ūtáyaḥ

08.047.03a | ví asmé ádhi śárma tát
08.047.03b | pakṣā́ váyo ná yantana
08.047.03c | víśvāni viśvavedaso
08.047.03d | varūthíyā manāmahe
08.047.03e | aneháso va ūtáyaḥ
08.047.03f | suūtáyo va ūtáyaḥ

08.047.04a | yásmā árāsata kṣáyaṁ
08.047.04b | jīvā́tuṁ ca prácetasaḥ
08.047.04c | mánor víśvasya ghéd imá
08.047.04d | ādityā́ rāyá īśate
08.047.04e | aneháso va ūtáyaḥ
08.047.04f | suūtáyo va ūtáyaḥ

08.047.05a | pári ṇo vr̥ṇajann aghā́
08.047.05b | durgā́ṇi rathíyo yathā
08.047.05c | syā́méd índrasya śármaṇi
08.047.05d | ādityā́nām utā́vasi
08.047.05e | aneháso va ūtáyaḥ
08.047.05f | suūtáyo va ūtáyaḥ

08.047.06a | parihvr̥téd anā́ jáno
08.047.06b | yuṣmā́dattasya vāyati
08.047.06c | dévā ádabhram āśa vo
08.047.06d | yám ādityā áhetana
08.047.06e | aneháso va ūtáyaḥ
08.047.06f | suūtáyo va ūtáyaḥ

08.047.07a | ná táṁ tigmáṁ caná tyájo
08.047.07b | ná drāsad abhí táṁ gurú
08.047.07c | yásmā u śárma saprátha
08.047.07d | ā́dityāso árādhuvam
08.047.07e | aneháso va ūtáyaḥ
08.047.07f | suūtáyo va ūtáyaḥ

08.047.08a | yuṣmé devā ápi ṣmasi
08.047.08b | yúdhyanta iva vármasu
08.047.08c | yūyám mahó na énaso
08.047.08d | yūyám árbhād uruṣyata
08.047.08e | aneháso va ūtáyaḥ
08.047.08f | suūtáyo va ūtáyaḥ

08.047.09a | áditir na uruṣyatu
08.047.09b | áditiḥ śárma yachatu
08.047.09c | mātā́ mitrásya reváto
08.047.09d | aryamṇó váruṇasya ca
08.047.09e | aneháso va ūtáyaḥ
08.047.09f | suūtáyo va ūtáyaḥ

08.047.10a | yád devāḥ śárma śaraṇáṁ
08.047.10b | yád bhadráṁ yád anāturám
08.047.10c | tridhā́tu yád varūthíyaṁ
08.047.10d | tád asmā́su ví yantana
08.047.10e | aneháso va ūtáyaḥ
08.047.10f | suūtáyo va ūtáyaḥ

08.047.11a | ā́dityā áva hí khyáta
08.047.11b | ádhi kū́lād iva spáśaḥ
08.047.11c | sutīrthám árvato yathā
08.047.11d | ánu no neṣathā sugám
08.047.11e | aneháso va ūtáyaḥ
08.047.11f | suūtáyo va ūtáyaḥ

08.047.12a | néhá bhadráṁ rakṣasvíne
08.047.12b | nā́vayaí nópayā́ utá
08.047.12c | gáve ca bhadráṁ dhenáve
08.047.12d | vīrā́ya ca śravasyaté
08.047.12e | aneháso va ūtáyaḥ
08.047.12f | suūtáyo va ūtáyaḥ

08.047.13a | yád āvír yád apīcíyaṁ
08.047.13b | dévāso ásti duṣkr̥tám
08.047.13c | trité tád víśvam āptiyá
08.047.13d | āré asmád dadhātana
08.047.13e | aneháso va ūtáyaḥ
08.047.13f | suūtáyo va ūtáyaḥ

08.047.14a | yác ca góṣu duṣvápniyaṁ
08.047.14b | yác cāsmé duhitar divaḥ
08.047.14c | tritā́ya tád vibhāvari
08.047.14d | āptiyā́ya párā vaha
08.047.14e | aneháso va ūtáyaḥ
08.047.14f | suūtáyo va ūtáyaḥ

08.047.15a | niṣkáṁ vā ghā kr̥ṇávate
08.047.15b | srájaṁ vā duhitar divaḥ
08.047.15c | trité duṣvápniyaṁ sárvam
08.047.15d | āptiyé pári dadmasi
08.047.15e | aneháso va ūtáyaḥ
08.047.15f | suūtáyo va ūtáyaḥ

08.047.16a | tádannāya tádapase
08.047.16b | tám bhāgám upasedúṣe
08.047.16c | tritā́ya ca dvitā́ya ca
08.047.16d | úṣo duṣvápniyaṁ vaha
08.047.16e | aneháso va ūtáyaḥ
08.047.16f | suūtáyo va ūtáyaḥ

08.047.17a | yáthā kalā́ṁ yáthā śapháṁ
08.047.17b | yátha rṇáṁ saṁnáyāmasi
08.047.17c | evā́ duṣvápniyaṁ sárvam
08.047.17d | āptiyé sáṁ nayāmasi
08.047.17e | aneháso va ūtáyaḥ
08.047.17f | suūtáyo va ūtáyaḥ

08.047.18a | ájaiṣmādyā́sanāma ca
08.047.18b | ábhūmā́nāgaso vayám
08.047.18c | úṣo yásmād duṣvápniyād
08.047.18d | ábhaiṣmā́pa tád uchatu
08.047.18e | aneháso va ūtáyaḥ
08.047.18f | suūtáyo va ūtáyaḥ

08.048.01a | svādór abhakṣi váyasaḥ sumedhā́ḥ
08.048.01b | suādhíyo varivovíttarasya
08.048.01c | víśve yáṁ devā́ utá mártiyāso
08.048.01d | mádhu bruvánto abhí saṁcáranti

08.048.02a | antáś ca prā́gā áditir bhavāsi
08.048.02b | avayātā́ háraso daíviyasya
08.048.02c | índav índrasya sakhiyáṁ juṣāṇáḥ
08.048.02d | śraúṣṭīva dhúram ánu rāyá r̥dhyāḥ

08.048.03a | ápāma sómam amŕ̥tā abhūma
08.048.03b | áganma jyótir ávidāma devā́n
08.048.03c | kíṁ nūnám asmā́n kr̥ṇavad árātiḥ
08.048.03d | kím u dhūrtír amr̥ta mártiyasya

08.048.04a | śáṁ no bhava hr̥dá ā́ pītá indo
08.048.04b | pitéva soma sūnáve suśévaḥ
08.048.04c | sákheva sákhya uruśaṁsa dhī́raḥ
08.048.04d | prá ṇa ā́yur jīváse soma tārīḥ

08.048.05a | imé mā pītā́ yaśása uruṣyávo
08.048.05b | ráthaṁ ná gā́vaḥ sám anāha párvasu
08.048.05c | té mā rakṣantu visrásaś carítraad
08.048.05d | utá mā srā́mād yavayantu índavaḥ

08.048.06a | agníṁ ná mā mathitáṁ sáṁ didīpaḥ
08.048.06b | prá cakṣaya kr̥ṇuhí vásyaso naḥ
08.048.06c | áthā hí te máda ā́ soma mánye
08.048.06d | revā́m̐ iva prá carā puṣṭím ácha

08.048.07a | iṣiréṇa te mánasā sutásya
08.048.07b | bhakṣīmáhi pítriyasyeva rāyáḥ
08.048.07c | sóma rājan prá ṇa ā́yūṁṣi tārīr
08.048.07d | áhānīva sū́riyo vāsarā́ṇi

08.048.08a | sóma rājan mr̥r̥ḷáyā+ naḥ suastí
08.048.08b | táva smasi vratíyās tásya viddhi
08.048.08c | álarti dákṣa utá manyúr indo
08.048.08d | mā́ no aryó anukāmám párā dāḥ

08.048.09a | tuváṁ hí nas tanúvaḥ soma gopā́
08.048.09b | gā́tre-gātre niṣasátthā nr̥cákṣāḥ
08.048.09c | yát te vayám praminā́ma vratā́ni
08.048.09d | sá no mr̥r̥ḷa+ suṣakhā́ deva vásyaḥ

08.048.10a | r̥dūdáreṇa sákhiyā saceya
08.048.10b | yó mā ná ríṣyed dhariaśva pītáḥ
08.048.10c | ayáṁ yáḥ sómo ní ádhāyi asmé
08.048.10d | tásmā índram pratíram emi ā́yuḥ

08.048.11a | ápa tyā́ asthur ánirā ámīvā
08.048.11b | nír atrasan támiṣīcīr ábhaiṣuḥ
08.048.11c | ā́ sómo asmā́m̐ aruhad víhāyā
08.048.11d | áganma yátra pratiránta ā́yuḥ

08.048.12a | yó na índuḥ pitaro hr̥tsú pītó
08.048.12b | ámartiyo mártiyām̐ āvivéśa
08.048.12c | tásmai sómāya havíṣā vidhema
08.048.12d | mr̥r̥ḷīké+ asya sumataú siyāma

08.048.13a | tuváṁ soma pitŕ̥bhiḥ saṁvidānó
08.048.13b | ánu dyā́vāpr̥thivī́ ā́ tatantha
08.048.13c | tásmai ta indo havíṣā vidhema
08.048.13d | vayáṁ siyāma pátayo rayīṇā́m

08.048.14a | trā́tāro devā ádhi vocatā no
08.048.14b | mā́ no nidrā́ īśata mótá jálpiḥ
08.048.14c | vayáṁ sómasya viśváha priyā́saḥ
08.048.14d | suvī́rāso vidátham ā́ vadema

08.048.15a | tuváṁ naḥ soma viśváto vayodhā́s
08.048.15b | tuváṁ suvarvíd ā́ viśā nr̥cákṣāḥ
08.048.15c | tuváṁ na inda ūtíbhiḥ sajóṣāḥ
08.048.15d | pāhí paścā́tād utá vā purástāt

08.049.01a | abhí prá vaḥ surā́dhasam
08.049.01b | índram arca yáthā vidé
08.049.01c | yó jaritŕ̥bhyo maghávā purūvásuḥ
08.049.01d | sahásreṇeva śíkṣati

08.049.02a | śatā́nīkeva prá jigāti dhr̥ṣṇuyā́
08.049.02b | hánti vr̥trā́ṇi dāśúṣe
08.049.02c | girér iva prá rásā asya pinvire
08.049.02d | dátrāṇi purubhójasaḥ

08.049.03a | ā́ tvā sutā́sa índavo
08.049.03b | mádā yá indra girvaṇaḥ
08.049.03c | ā́po ná vajrinn ánu okíyaṁ sáraḥ
08.049.03d | pr̥ṇánti śūra rā́dhase

08.049.04a | anehásam pratáraṇaṁ vivákṣaṇam
08.049.04b | mádhvaḥ svā́diṣṭham īm piba
08.049.04c | ā́ yáthā ̀ mandasānáḥ kirā́si naḥ
08.049.04d | prá kṣudréva tmánā dhr̥ṣát

08.049.05a | ā́ na stómam úpa dravád
08.049.05b | dhyānó@ áśvo ná sótr̥bhiḥ
08.049.05c | yáṁ te svadhāvan svadáyanti dhenáva
08.049.05d | índra káṇveṣu rātáyaḥ

08.049.06a | ugráṁ ná vīráṁ námasópa sedima
08.049.06b | víbhūtim ákṣitāvasum
08.049.06c | udrī́va vajrinn avató ná siñcaté
08.049.06d | kṣáranti indra dhītáyaḥ

08.049.07a | yád dha nūnáṁ yád vā yajñé
08.049.07b | yád vā pr̥thiviyā́m ádhi
08.049.07c | áto no yajñám āśúbhir mahemata
08.049.07d | ugrá ugrébhir ā́ gahi

08.049.08a | ajirā́so hárayo yé ta āśávo
08.049.08b | vā́tā iva prasakṣíṇaḥ
08.049.08c | yébhir ápatyam mánuṣaḥ parī́yase
08.049.08d | yébhir víśvaṁ súvar dr̥śé

08.049.09a | etā́vatas ta īmaha
08.049.09b | índra sumnásya gómataḥ
08.049.09c | yáthā prā́vo maghavan médhiyātithiṁ
08.049.09d | yáthā nī́pātithiṁ dháne

08.049.10a | yáthā káṇve maghavan trasádasyavi
08.049.10b | yáthā pakthé dáśavraje
08.049.10c | yáthā góśarye ásanor r̥jíśvani
08.049.10d | índra gómad dhíraṇyavat

08.050.01a | prá sú śrutáṁ surā́dhasam
08.050.01b | árcā śakrám abhíṣṭaye
08.050.01c | yáḥ sunvaté stuvaté kā́miyaṁ vásu
08.050.01d | sahásreṇeva máṁhate

08.050.02a | śatā́nīkā hetáyo asya duṣṭárā
08.050.02b | índrasya samíṣo mahī́ḥ
08.050.02c | girír ná bhujmā́ maghávatsu pinvate
08.050.02d | yád īṁ sutā́ ámandiṣuḥ

08.050.03a | yád īṁ sutā́sa índavo
08.050.03b | abhí priyám ámandiṣuḥ
08.050.03c | ā́po ná dhāyi sávanam ma ā́ vaso
08.050.03d | dúghā ivópa dāśúṣe

08.050.04a | anehásaṁ vo hávamānam ūtáye
08.050.04b | mádhvaḥ kṣaranti dhītáyaḥ
08.050.04c | ā́ tvā vaso hávamānāsa índava
08.050.04d | úpa stotréṣu dadhire

08.050.05a | ā́ naḥ sóme suadhvará
08.050.05b | iyānó 'tyo@ ná tośate
08.050.05c | yáṁ te svadāvan suádanti gūrtáyaḥ
08.050.05d | pauré chandayase hávam

08.050.06a | prá vīrám ugráṁ víviciṁ dhanaspŕ̥taṁ
08.050.06b | víbhūtiṁ rā́dhaso maháḥ
08.050.06c | udrī́va vajrinn avató vasutvanā́
08.050.06d | sádā pīpetha dāśúṣe

08.050.07a | yád dha nūnám parāváti
08.050.07b | yád vā pr̥thiviyā́ṁ diví
08.050.07c | yujāná indra háribhir mahemata
08.050.07d | r̥ṣvá r̥ṣvébhir ā́ gahi

08.050.08a | rathirā́so hárayo yé te asrídha
08.050.08b | ójo vā́tasya píprati
08.050.08c | yébhir ní dásyum mánuṣo nighóṣayo
08.050.08d | yébhiḥ súvaḥ parī́yase

08.050.09a | etā́vatas te vaso
08.050.09b | vidyā́ma śūra návyasaḥ
08.050.09c | yáthā prā́va étaśaṁ kŕ̥tviye dháne
08.050.09d | yáthā váśaṁ dáśavraje

08.050.10a | yáthā káṇve maghavan médhe adhvaré
08.050.10b | dīrghánīthe dámūnasi
08.050.10c | yáthā góśarye ásiṣāso adrivo
08.050.10d | máyi gotráṁ hariśríyam

08.051.01a | yáthā mánau sā́ṁvaraṇau
08.051.01b | sómam indrā́pibaḥ sutám
08.051.01c | nī́pātithau maghavan médhiyātithau
08.051.01d | púṣṭigau śrúṣṭigau sácā

08.051.02a | pārṣadvāṇáḥ práskaṇvaṁ sám asādayac
08.051.02b | cháyānaṁ jívrim úddhitam
08.051.02c | sahásrāṇi asiṣāsad gávām ŕ̥ṣis
08.051.02d | tuvóto dásyave vŕ̥kaḥ

08.051.03a | yá ukthébhir ná vindháte
08.051.03b | cikíd yá r̥ṣicódanaḥ
08.051.03c | índraṁ tám áchā vada návyasyā matī́
08.051.03d | áriṣyantaṁ ná bhójase

08.051.04a | yásmā arkáṁ saptáśīrṣāṇam ānr̥cús
08.051.04b | tridhā́tum uttamé padé
08.051.04c | sá tv i\mā́ víśvā bhúvanāni cikradad
08.051.04d | ā́d íj janiṣṭa paúṁsiyam

08.051.05a | yó no dātā́ vásūnaam
08.051.05b | índraṁ táṁ hūmahe vayám
08.051.05c | vidmā́ hí asya sumatíṁ návīyasīṁ
08.051.05d | gaméma gómati vrajé

08.051.06a | yásmai tuváṁ vaso dānā́ya śíkṣasi
08.051.06b | sá rāyás póṣam aśnute
08.051.06c | táṁ tvā vayám maghavann indra girvaṇaḥ
08.051.06d | sutā́vanto havāmahe

08.051.07a | kadā́ caná starī́r asi
08.051.07b | néndra saścasi dāśúṣe
08.051.07c | úpopén nú maghavan bhū́ya ín nú te
08.051.07d | dā́naṁ devásya pr̥cyate

08.051.08a | prá yó nanakṣé abhí ójasā kríviṁ
08.051.08b | vadhaíḥ śúṣṇaṁ nighoṣáyan
08.051.08c | yadéd ástambhīt pratháyann amū́ṁ dívam
08.051.08d | ā́d íj janiṣṭa pā́rthivaḥ

08.051.09a | yásyāyáṁ víśva ā́riyo
08.051.09b | dā́saḥ śevadhipā́ aríḥ
08.051.09c | tiráś cid aryé rúśame pávīravi
08.051.09d | túbhyét só ajyate rayíḥ

08.051.10a | turaṇyávo mádhumantaṁ ghr̥taścútaṁ
08.051.10b | víprāso arkám ānr̥cuḥ
08.051.10c | asmé rayíḥ paprathe vŕ̥ṣṇiyaṁ śávo
08.051.10d | asmé svānā́sa@ índavaḥ

08.052.01a | yáthā mánau vívasvati
08.052.01b | sómaṁ śakrā́pibaḥ sutám
08.052.01c | yáthā trité chánda indra jújoṣasi
08.052.01d | āyaú mādayase sácā

08.052.02a | pŕ̥ṣadhre médhiye mātaríśvani
08.052.02b | índra svāné@ ámandathāḥ
08.052.02c | yáthā sómaṁ dáśaśipre dáśoṇiye
08.052.02d | syū́maraśmāv ŕ̥jūnasi

08.052.03a | yá ukthā́ kévalā dadhé
08.052.03b | yáḥ sómaṁ dhr̥ṣitā́pibat
08.052.03c | yásmai víṣṇus trī́ṇi padā́ vicakramá
08.052.03d | úpa mitrásya dhármabhiḥ

08.052.04a | yásya tvám ̀ indra stómeṣu cākáno
08.052.04b | vā́je vājiñ chatakrato
08.052.04c | táṁ tvā vayáṁ sudúghām iva godúho
08.052.04d | juhūmási śravasyávaḥ

08.052.05a | yó no dātā́ sá naḥ pitā́
08.052.05b | mahā́m̐ ugrá īśānakŕ̥t
08.052.05c | áyāmann ugró maghávā purūvásur
08.052.05d | gór áśvasya prá dātu naḥ

08.052.06a | yásmai tuváṁ vaso dānā́ya máṁhase
08.052.06b | sá rāyás póṣam invati
08.052.06c | vasūyávo vásupatiṁ śatákratuṁ
08.052.06d | stómair índraṁ havāmahe

08.052.07a | kadā́ caná prá yuchasi
08.052.07b | ubhé ní pāsi jánmanī
08.052.07c | túrīyāditya hávanaṁ ta indriyám
08.052.07d | ā́ tasthāv amŕ̥taṁ diví

08.052.08a | yásmai tuvám maghavann indra girvaṇaḥ
08.052.08b | śíkṣo śíkṣasi dāśúṣe
08.052.08c | asmā́kaṁ gíra utá suṣṭutíṁ vaso
08.052.08d | kaṇvavác chr̥ṇudhī hávam

08.052.09a | ástāvi mánma pūrviyám
08.052.09b | bráhma índrāya vocata
08.052.09c | pūrvī́r r̥tásya br̥hatī́r anūṣata
08.052.09d | stotúr medhā́ asr̥kṣata

08.052.10a | sám índro rā́yo br̥hatī́r adhūnuta
08.052.10b | sáṁ kṣoṇī́ sám u sū́riyam
08.052.10c | sáṁ śukrā́saḥ śúcayaḥ sáṁ gávāśiraḥ
08.052.10d | sómā índram amandiṣuḥ

08.053.01a | upamáṁ tvā maghónaaṁ
08.053.01b | jyéṣṭhaṁ ca vr̥ṣabhā́ṇaam
08.053.01c | pūrbhíttamam maghavann indra govídam
08.053.01d | ī́śānaṁ rāyá īmahe

08.053.02a | yá āyúṁ kútsam atithigvám árdayo
08.053.02b | vāvr̥dhānó divé-dive
08.053.02c | táṁ tvā vayáṁ háriaśvaṁ śatákratuṁ
08.053.02d | vājayánto havāmahe

08.053.03a | ā́ no víśveṣaaṁ rásam
08.053.03b | mádhvaḥ siñcantu ádrayaḥ
08.053.03c | yé parāváti sunviré jáneṣu ā́
08.053.03d | yé arvāváti índavaḥ

08.053.04a | víśvā dvéṣāṁsi jahí cā́va cā́ kr̥dhi
08.053.04b | víśve sanvantu ā́ vásu
08.053.04c | śī́ṣṭeṣu cit te madirā́so aṁśávo
08.053.04d | yátrā sómasya tr̥mpási

08.053.05a | índra nédīya éd ihi
08.053.05b | mitámedhābhir ūtíbhiḥ
08.053.05c | ā́ śaṁtama śáṁtamābhir abhíṣṭibhir
08.053.05d | ā́ suāpe suāpíbhiḥ

08.053.06a | ājitúraṁ sátpatiṁ viśvácarṣaṇiṁ
08.053.06b | kr̥dhí prajā́su ā́bhagam
08.053.06c | prá sū́ tirā śácībhir yé ta ukthínaḥ
08.053.06d | krátum punatá ānuṣák

08.053.07a | yás te sā́dhiṣṭho ávase
08.053.07b | té siyāma bháreṣu te
08.053.07c | vayáṁ hótrābhir utá deváhūtibhiḥ
08.053.07d | sasavā́ṁso manāmahe

08.053.08a | aháṁ hí te harivo bráhma vājayúr
08.053.08b | ājíṁ yā́mi sádotíbhiḥ
08.053.08c | tuvā́m íd evá tám áme sám aśvayúr
08.053.08d | gavyúr ágre mathīnáam

08.054.01a | etát ta indra vīríyaṁ
08.054.01b | gīrbhír gr̥ṇánti kārávaḥ
08.054.01c | té stóbhanta ū́rjam āvan ghr̥taścútam
08.054.01d | paurā́so nakṣan dhītíbhiḥ

08.054.02a | nákṣanta índram ávase sukr̥tyáyā
08.054.02b | yéṣāṁ sutéṣu mándase
08.054.02c | yáthā saṁvarté ámado yáthā kr̥śá
08.054.02d | evā́smé indra matsuva

08.054.03a | ā́ no víśve sajóṣaso
08.054.03b | dévāso gántanópa naḥ
08.054.03c | vásavo rudrā́ ávase na ā́ gamañ
08.054.03d | chr̥ṇvántu marúto hávam

08.054.04a | pūṣā́ víṣṇur hávanam me sárasvatī
08.054.04b | ávantu saptá síndhavaḥ
08.054.04c | ā́po vā́taḥ párvatāso vánaspátiḥ
08.054.04d | śr̥ṇótu pr̥thivī́ hávam

08.054.05a | yád indra rā́dho ásti te
08.054.05b | mā́ghonam maghavattama
08.054.05c | téna no bodhi sadhamā́diyo vr̥dhé
08.054.05d | bhágo dānā́ya vr̥trahan

08.054.06a | ā́jipate nr̥pate tuvám íd dhí no
08.054.06b | vā́ja ā́ vakṣi sukrato
08.054.06c | vītī́ hótrābhir utá devávītibhiḥ
08.054.06d | sasavā́ṁso ví śr̥ṇvire

08.054.07a | sánti hí aryá āśíṣa
08.054.07b | índra ā́yur jánānaam
08.054.07c | asmā́n nakṣasva maghavann úpā́vase
08.054.07d | dhukṣásva pipyúṣīm íṣam

08.054.08a | vayáṁ ta indra stómebhir vidhema
08.054.08b | tvám asmā́kaṁ śatakrato
08.054.08c | máhi sthūráṁ śaśayáṁ rā́dho áhrayam
08.054.08d | práskaṇvāya ní tośaya

08.055.01a | bhū́rī́d índrasya vīríyaṁ
08.055.01b | ví ákhyam abhí ā́yati
08.055.01c | rā́dhas te dasyave vr̥ka

08.055.02a | śatáṁ śvetā́sa ukṣáṇo
08.055.02b | diví tā́ro ná rocante
08.055.02c | mahnā́ dívaṁ ná tastabhuḥ

08.055.03a | śatáṁ veṇū́ñ chatáṁ śúnaḥ
08.055.03b | śatáṁ cármāṇi mlātā́ni
08.055.03c | śatám me balbajastukā́
08.055.03d | áruṣīṇāṁ cátuḥśatam

08.055.04a | sudevā́ stha kāṇvāyanā
08.055.04b | váyo-vayo vicarántaḥ
08.055.04c | áśvāso ná caṅkramata

08.055.05a | ā́d ít sāptásya carkirann
08.055.05b | ā́nūnasya máhi śrávaḥ
08.055.05c | śyā́vīr atidhvasán patháś
08.055.05d | cákṣuṣā caná saṁnáśe

08.056.01a | práti te dasyave vr̥ka
08.056.01b | rā́dho adarśi áhrayam
08.056.01c | diyaúr ná prathinā́ śávaḥ

08.056.02a | dáśa máhyam pautakratáḥ
08.056.02b | sahásrā dásyave vŕ̥kaḥ
08.056.02c | nítyād rāyó amaṁhata

08.056.03a | śatám me gardabhā́naaṁ
08.056.03b | śatám ū́rṇāvatīnaam
08.056.03c | śatáṁ dāsā́m̐ áti srájaḥ

08.056.04a | tátro ápi prā́ṇīyata
08.056.04b | pūtákratāyai víaktā
08.056.04c | áśvānām ín ná yūthíyām

08.056.05a | áceti agníś cikitúr
08.056.05b | havyavā́ṭ sá sumádrathaḥ
08.056.05c | agníḥ śukréṇa śocíṣā
08.056.05d | br̥hát sū́ro arocata
08.056.05e | diví sū́ryo arocata

08.057.01a | yuváṁ devā krátunā pūrviyéṇa
08.057.01b | yuktā́ ráthena taviṣáṁ yajatrā
08.057.01c | ā́gachataṁ nāsatiyā śácībhir
08.057.01d | idáṁ tr̥tī́yaṁ sávanam pibāthaḥ

08.057.02a | yuvā́ṁ devā́s tráya ekādaśā́saḥ
08.057.02b | satyā́ḥ satyásya dadr̥śe purástāt
08.057.02c | asmā́kaṁ yajñáṁ sávanaṁ juṣāṇā́
08.057.02d | pātáṁ sómam aśvinā dī́diagnī

08.057.03a | panā́yiyaṁ tád aśvinā kr̥táṁ vāṁ
08.057.03b | vr̥ṣabhó divó rájasaḥ pr̥thivyā́ḥ
08.057.03c | sahásraṁ śáṁsā utá yé gáviṣṭau
08.057.03d | sárvām̐ ít tā́m̐ úpa yātā píbadhyai

08.057.04a | ayáṁ vām bhāgó níhito yajatrā
08.057.04b | imā́ gíro nāsatiyópa yātam
08.057.04c | píbataṁ sómam mádhumantam asmé
08.057.04d | prá dāśuvā́ṁsam avataṁ śácībhiḥ

08.058.01a | yám r̥tvíjo bahudhā́ kalpáyantaḥ
08.058.01b | sácetaso yajñám imáṁ váhanti
08.058.01c | yó 'nūcānó@ brāhmaṇó yuktá āsīt
08.058.01d | kā́ svit tátra yájamānasya saṁvít

08.058.02a | éka evā́gnír bahudhā́ sámiddha
08.058.02b | ékaḥ sū́ryo víśvam ánu prábhūtaḥ
08.058.02c | ékaivóṣā́ḥ sárvam idáṁ ví bhāti
08.058.02d | ékaṁ vā́ idáṁ ví babhūva sárvam

08.058.03a | jyótiṣmantaṁ ketumántaṁ tricakráṁ
08.058.03b | sukháṁ ráthaṁ suṣádam bhū́rivāram
08.058.03c | citrā́maghā yásya yóge 'dhijajñe
08.058.03d | táṁ vāṁ huvé áti riktam& píbadhyai

08.059.01a | imā́ni vām bhāgadhéyāni sisrata
08.059.01b | índrāvaruṇā prá mahé sutéṣu vām
08.059.01c | yajñé-yajñe ha sávanā bhuraṇyátho
08.059.01d | yát sunvaté yájamānāya śíkṣathaḥ

08.059.02a | niṣṣídhvarīr óṣadhīr ā́pa āstām
08.059.02b | índrāvaruṇā mahimā́nam ā́śata
08.059.02c | yā́ sísratū rájasaḥ pāré ádhvano
08.059.02d | yáyoḥ śátrur nákir ā́deva óhate

08.059.03a | satyáṁ tád indrāvaruṇā kr̥śásya vām
08.059.03b | mádhva ūrmíṁ duhate saptá vā́ṇīḥ
08.059.03c | tā́bhir dāśvā́ṁsam avataṁ śubhas patī
08.059.03d | yó vām ádabdho abhí pā́ti cíttibhiḥ

08.059.04a | ghr̥taprúṣaḥ saúmiyā jīrádānavaḥ
08.059.04b | saptá svásāraḥ sádana r̥tásya
08.059.04c | yā́ ha vām indrāvaruṇā ghr̥taścútas
08.059.04d | tā́bhir dhattaṁ yájamānāya śikṣatam

08.059.05a | ávocāma mahaté saúbhagāya satyáṁ
08.059.05b | tveṣā́bhiyām mahimā́nam indriyám
08.059.05c | asmā́n sú indrāvaruṇā ghr̥taścútas
08.059.05d | tríbhiḥ sāptébhir avataṁ śubhas patī

08.059.06a | índrāvaruṇā yád r̥ṣíbhyo manīṣā́ṁ
08.059.06b | vācó matíṁ śrutám adattam ágre
08.059.06c | yā́ni sthā́nāni asr̥janta dhī́rā
08.059.06d | yajñáṁ tanvānā́s tápasābhy a\paśyam

08.059.07a | índrāvaruṇā saumanasám ádr̥ptaṁ
08.059.07b | rāyás póṣaṁ yájamāneṣu dhattam
08.059.07c | prajā́m puṣṭím bhūtim asmā́su dhattaṁ
08.059.07d | dīrghāyutvā́ya prá tirataṁ na ā́yuḥ

08.060.01a | ágna ā́ yāhi agníbhir
08.060.01b | hótāraṁ tvā vr̥ṇīmahe
08.060.01c | ā́ tvā́m anaktu práyatā havíṣmatī
08.060.01d | yájiṣṭham barhír āsáde

08.060.02a | áchā hí tvā sahasaḥ sūno aṅgiraḥ
08.060.02b | srúcaś cáranti adhvaré
08.060.02c | ūrjó nápātaṁ ghr̥tákeśam īmahe
08.060.02d | agníṁ yajñéṣu pūrviyám

08.060.03a | ágne kavír vedhā́ asi
08.060.03b | hótā pavāka+ yákṣiyaḥ
08.060.03c | mandró yájiṣṭho adhvaréṣu ī́ḍiyo
08.060.03d | víprebhiḥ śukra mánmabhiḥ

08.060.04a | ádrogham ā́ vahośató yaviṣṭhiya
08.060.04b | devā́m̐ ajasra vītáye
08.060.04c | abhí práyāṁsi súdhitā́ vaso gahi
08.060.04d | mándasva dhītíbhir hitáḥ

08.060.05a | tuvám ít sapráthā asi
08.060.05b | ágne trātar r̥tás kavíḥ
08.060.05c | tuvā́ṁ víprāsaḥ samidhāna dīdiva
08.060.05d | ā́ vivāsanti vedhásaḥ

08.060.06a | śócā śociṣṭha dīdihí viśé máyo
08.060.06b | rā́sva stotré mahā́m̐ asi
08.060.06c | devā́nāṁ śárman máma santu sūráyaḥ
08.060.06d | śatrūṣā́haḥ suagnáyaḥ

08.060.07a | yáthā cid vr̥ddhám atasám
08.060.07b | ágne saṁjū́rvasi kṣámi
08.060.07c | evā́ daha mitramaho yó asmadhrúg
08.060.07d | durmánmā káś ca vénati

08.060.08a | mā́ no mártāya ripáve rakṣasvíne
08.060.08b | mā́gháśaṁsāya rīradhaḥ
08.060.08c | ásredhadbhis taráṇibhir yaviṣṭhiya
08.060.08d | śivébhiḥ pāhi pāyúbhiḥ

08.060.09a | pāhí no agna ékayā
08.060.09b | pāhí utá dvitī́yayā
08.060.09c | pāhí gīrbhís tisŕ̥bhir ūrjaam pate
08.060.09d | pāhí catasŕ̥bhir vaso

08.060.10a | pāhí víśvasmād rakṣáso árāvaṇaḥ
08.060.10b | prá sma vā́jeṣu no ava
08.060.10c | tuvā́m íd dhí nédiṣṭhaṁ devátātaya
08.060.10d | āpíṁ nákṣāmahe vr̥dhé

08.060.11a | ā́ no agne vayovŕ̥dhaṁ
08.060.11b | rayím pavāka+ śáṁsiyam
08.060.11c | rā́svā ca na upamāte puruspŕ̥haṁ
08.060.11d | súnītī sváyaśastaram

08.060.12a | yéna váṁsāma pŕ̥tanāsu śárdhatas
08.060.12b | táranto aryá ādíśaḥ
08.060.12c | sá tváṁ no vardha práyasā śacīvaso
08.060.12d | jínvā dhíyo vasuvídaḥ

08.060.13a | śíśāno vr̥ṣabhó yathā
08.060.13b | agníḥ śŕ̥ṅge dávidhuvat
08.060.13c | tigmā́ asya hánavo ná pratidhŕ̥ṣe
08.060.13d | sujámbhaḥ sáhaso yahúḥ

08.060.14a | nahí te agne vr̥ṣabha pratidhŕ̥ṣe
08.060.14b | jámbhāso yád vitíṣṭhase
08.060.14c | sá tváṁ no hotaḥ súhutaṁ havíṣ kr̥dhi
08.060.14d | váṁsvā no vā́riyā purú

08.060.15a | śéṣe váneṣu mātaróḥ
08.060.15b | sáṁ tvā mártāsa indhate
08.060.15c | átandro havyā́ vahasi haviṣkŕ̥ta
08.060.15d | ā́d íd devéṣu rājasi

08.060.16a | saptá hótāras tám íd īḷate tuvā
08.060.16b | ágne sutyájam áhrayam
08.060.16c | bhinátsi ádriṁ tápasā ví śocíṣā
08.060.16d | prā́gne tiṣṭha jánām̐ áti

08.060.17a | agním-agniṁ vo ádhriguṁ
08.060.17b | huvéma vr̥ktábarhiṣaḥ
08.060.17c | agníṁ hitáprayasaḥ śaśvatī́ṣu ā́
08.060.17d | hótāraṁ carṣaṇīnáam

08.060.18a | kétena śárman sacate suṣāmáṇi
08.060.18b | ágne túbhyaṁ cikitvánā
08.060.18c | iṣaṇyáyā naḥ pururū́pam ā́ bhara
08.060.18d | vā́jaṁ nédiṣṭham ūtáye

08.060.19a | ágne járitar viśpátis
08.060.19b | tepānó deva rakṣásaḥ
08.060.19c | áproṣivān gr̥hápatir mahā́m̐ asi
08.060.19d | divás pāyúr duroṇayúḥ

08.060.20a | mā́ no rákṣa ā́ veśīd āghr̥ṇīvaso
08.060.20b | mā́ yātúr yātumā́vatām
08.060.20c | parogavyūtí ánirām ápa kṣúdham
08.060.20d | ágne sédha rakṣasvínaḥ

08.061.01a | ubháyaṁ śr̥ṇávac ca na
08.061.01b | índro arvā́g idáṁ vácaḥ
08.061.01c | satrā́ciyā maghávā sómapītaye
08.061.01d | dhiyā́ śáviṣṭha ā́ gamat

08.061.02a | táṁ hí svarā́jaṁ vr̥ṣabháṁ tám ójase
08.061.02b | dhiṣáṇe niṣṭatakṣátuḥ
08.061.02c | utópamā́nām prathamó ní ṣīdasi
08.061.02d | sómakāmaṁ hí te mánaḥ

08.061.03a | ā́ vr̥ṣasva purūvaso
08.061.03b | sutásya indra ándhasaḥ
08.061.03c | vidmā́ hí tvā harivaḥ pr̥tsú sāsahím
08.061.03d | ádhr̥ṣṭaṁ cid dadhr̥ṣváṇim

08.061.04a | áprāmisatya maghavan táthéd asad
08.061.04b | índra krátvā yáthā váśaḥ
08.061.04c | sanéma vā́jaṁ táva śiprin ávasā
08.061.04d | makṣū́ cid yánto adrivaḥ

08.061.05a | śagdhí ū ṣú śacīpata
08.061.05b | índra víśvābhir ūtíbhiḥ
08.061.05c | bhágaṁ ná hí tvā yaśásaṁ vasuvídam
08.061.05d | ánu śūra cárāmasi

08.061.06a | pauró áśvasya purukŕ̥d gávām asi
08.061.06b | útso deva hiraṇyáyaḥ
08.061.06c | nákir hí dā́nam parimárdhiṣat tuvé
08.061.06d | yád-yad yā́mi tád ā́ bhara

08.061.07a | tuváṁ hí éhi cérave
08.061.07b | vidā́ bhágaṁ vásuttaye
08.061.07c | úd vāvr̥ṣasva maghavan gáviṣṭaya
08.061.07d | úd indra áśvamiṣṭaye

08.061.08a | tuvám purū́ sahásrāṇi śatā́ni ca
08.061.08b | yūthā́ dānā́ya maṁhase
08.061.08c | ā́ puraṁdaráṁ cakr̥ma vípravacasa
08.061.08d | índraṁ gā́yanto ávase

08.061.09a | avipró vā yád ávidhad
08.061.09b | vípro vā indra te vácaḥ
08.061.09c | sá prá mamandat tuvāyā́ śatakrato
08.061.09d | prā́cāmanyo áhaṁsana

08.061.10a | ugrábāhur mrakṣakŕ̥tvā puraṁdaró
08.061.10b | yádi me śr̥ṇávad dhávam
08.061.10c | vasūyávo vásupatiṁ śatákratuṁ
08.061.10d | stómair índraṁ havāmahe

08.061.11a | ná pāpā́so manāmahe
08.061.11b | nā́rāyāso ná jáḷhavaḥ
08.061.11c | yád ín nu índraṁ vŕ̥ṣaṇaṁ sácā suté
08.061.11d | sákhāyaṁ kr̥ṇávāmahai

08.061.12a | ugráṁ yuyujma pŕ̥tanāsu sāsahím
08.061.12b | r̥ṇákātim ádābhiyam
08.061.12c | védā bhr̥máṁ cit sánitā rathī́tamo
08.061.12d | vājínaṁ yám íd ū náśat

08.061.13a | yáta indra bháyāmahe
08.061.13b | táto no ábhayaṁ kr̥dhi
08.061.13c | mághavañ chagdhí táva tán na ūtíbhir
08.061.13d | ví dvíṣo ví mŕ̥dho jahi

08.061.14a | tuváṁ hí rādhaspate rā́dhaso maháḥ
08.061.14b | kṣáyasya ási vidhatáḥ
08.061.14c | táṁ tvā vayám maghavann indra girvaṇaḥ
08.061.14d | sutā́vanto havāmahe

08.061.15a | índra spáḷ utá vr̥trahā́
08.061.15b | paraspā́ no váreṇiyaḥ
08.061.15c | sá no rakṣiṣac caramáṁ sá madhyamáṁ
08.061.15d | sá paścā́t pātu naḥ puráḥ

08.061.16a | tváṁ naḥ paścā́d adharā́d uttarā́t purá
08.061.16b | índra ní pāhi viśvátaḥ
08.061.16c | āré asmát kr̥ṇuhi daíviyam bhayám
08.061.16d | āré hetī́r ádeviiḥ

08.061.17a | adyá-adyā śuváḥ-śuva
08.061.17b | índra trā́sva paré ca naḥ
08.061.17c | víśvā ca no jaritr̥ŕ̥n satpate áhā
08.061.17d | dívā náktaṁ ca rakṣiṣaḥ

08.061.18a | prabhaṅgī́ śū́ro maghávā tuvī́maghaḥ
08.061.18b | sámmiślo viríyāya kám
08.061.18c | ubhā́ te bāhū́ vŕ̥ṣaṇā śatakrato
08.061.18d | ní yā́ vájram mimikṣátuḥ

08.062.01a | prá ū asmā úpastutim
08.062.01b | bháratā yáj jújoṣati
08.062.01c | ukthaír índrasya mā́hinaṁ
08.062.01d | váyo vardhanti somíno
08.062.01e | bhadrā́ índrasya rātáyaḥ

08.062.02a | ayujó ásamo nŕ̥bhir
08.062.02b | ékaḥ kr̥ṣṭī́r ayā́siyaḥ
08.062.02c | pūrvī́r áti prá vāvr̥dhe
08.062.02d | víśvā jātā́ni ójasā
08.062.02e | bhadrā́ índrasya rātáyaḥ

08.062.03a | áhitena cid árvatā
08.062.03b | jīrádānuḥ siṣāsati
08.062.03c | pravā́cyam indra tát táva
08.062.03d | vīríyāṇi kariṣyató
08.062.03e | bhadrā́ índrasya rātáyaḥ

08.062.04a | ā́ yāhi kr̥ṇávāma ta
08.062.04b | índra bráhmāṇi várdhanā
08.062.04c | yébhiḥ śaviṣṭha cākáno
08.062.04d | bhadrám ihá śravasyaté
08.062.04e | bhadrā́ índrasya rātáyaḥ

08.062.05a | dhr̥ṣatáś cid dhr̥ṣán mánaḥ
08.062.05b | kr̥ṇóṣi indra yát tuvám
08.062.05c | tīvraíḥ sómaiḥ saparyató
08.062.05d | námobhiḥ pratibhū́ṣato
08.062.05e | bhadrā́ índrasya rātáyaḥ

08.062.06a | áva caṣṭa ŕ̥cīṣamo
08.062.06b | avatā́m̐ iva mā́nuṣaḥ
08.062.06c | juṣṭvī́ dákṣasya somínaḥ
08.062.06d | sákhāyaṁ kr̥ṇute yújam
08.062.06e | bhadrā́ índrasya rātáyaḥ

08.062.07a | víśve ta indra vīríyaṁ
08.062.07b | devā́ ánu krátuṁ daduḥ
08.062.07c | bhúvo víśvasya gópatiḥ puruṣṭuta
08.062.07d | bhadrā́ índrasya rātáyaḥ

08.062.08a | gr̥ṇé tád indra te śáva
08.062.08b | upamáṁ devátātaye
08.062.08c | yád dháṁsi vr̥trám ójasā śacīpate
08.062.08d | bhadrā́ índrasya rātáyaḥ

08.062.09a | sámaneva vapuṣyatáḥ
08.062.09b | kr̥ṇávan mā́nuṣā yugā́
08.062.09c | vidé tád índraś cétanam ádha śrutó
08.062.09d | bhadrā́ índrasya rātáyaḥ

08.062.10a | új jātám indra te śáva
08.062.10b | út tuvā́m út táva krátum
08.062.10c | bhū́rigo bhū́ri vāvr̥dhur
08.062.10d | mághavan táva śármaṇi
08.062.10e | bhadrā́ índrasya rātáyaḥ

08.062.11a | aháṁ ca tváṁ ca vr̥trahan
08.062.11b | sáṁ yujyāva saníbhya ā́
08.062.11c | arātīvā́ cid adrivo
08.062.11d | ánu nau śūra maṁsate
08.062.11e | bhadrā́ índrasya rātáyaḥ

08.062.12a | satyám íd vā́ u táṁ vayám
08.062.12b | índraṁ stavāma nā́nr̥tam
08.062.12c | mahā́m̐ ásunvato vadhó
08.062.12d | bhū́ri jyótīṁṣi sunvató
08.062.12e | bhadrā́ índrasya rātáyaḥ

08.063.01a | sá pūrviyó mahā́naaṁ
08.063.01b | venáḥ krátubhir ānaje
08.063.01c | yásya dvā́rā mánuṣ pitā́
08.063.01d | devéṣu dhíya ānajé

08.063.02a | divó mā́naṁ ná út sadan
08.063.02b | sómapr̥ṣṭhāso ádrayaḥ
08.063.02c | ukthā́ bráhma ca śáṁsiyā

08.063.03a | sá vidvā́m̐ áṅgirobhiya
08.063.03b | índro gā́ avr̥ṇod ápa
08.063.03c | stuṣé tád asya paúṁsiyam

08.063.04a | sá pratnáthā kavivr̥dhá
08.063.04b | índro vākásya vakṣáṇiḥ
08.063.04c | śivó arkásya hómani
08.063.04d | asmatrā́ gantu ávase

08.063.05a | ā́d ū nú te ánu krátuṁ
08.063.05b | svā́hā várasya yájyavaḥ
08.063.05c | śvātrám arkā́ anūṣata
08.063.05d | índra gotrásya dāváne

08.063.06a | índre víśvāni vīríyā
08.063.06b | kr̥tā́ni kártuvāni ca
08.063.06c | yám arkā́ adhvaráṁ vidúḥ

08.063.07a | yát pā́ñcajanyayā viśā́
08.063.07b | índre ghóṣā ásr̥kṣata
08.063.07c | ástr̥ṇād barháṇā vipó
08.063.07d | aryó mā́nasya sá kṣáyaḥ

08.063.08a | iyám u te ánuṣṭutiś
08.063.08b | cakr̥ṣé tā́ni paúṁsiyā
08.063.08c | prā́vaś cakrásya vartaním

08.063.09a | asyá vŕ̥ṣṇo viódana
08.063.09b | urú kramiṣṭa jīváse
08.063.09c | yávaṁ ná paśvá ā́ dade

08.063.10a | tád dádhānā avasyávo
08.063.10b | yuṣmā́bhir dákṣapitaraḥ
08.063.10c | syā́ma marútvato vr̥dhé

08.063.11a | báḷ r̥tvíyāya dhā́mana
08.063.11b | ŕ̥kvabhiḥ śūra nonumaḥ
08.063.11c | jéṣāmendra tváyā yujā́

08.063.12a | asmé rudrā́ mehánā párvatāso
08.063.12b | vr̥trahátye bhárahūtau sajóṣāḥ
08.063.12c | yáḥ śáṁsate stuvaté dhā́yi pajrá
08.063.12d | índrajyeṣṭhā asmā́m̐ avantu devā́ḥ

08.064.01a | út tvā mandantu stómāḥ
08.064.01b | kr̥ṇuṣvá rā́dho adrivaḥ
08.064.01c | áva brahmadvíṣo jahi

08.064.02a | padā́ paṇī́m̐r arādháso
08.064.02b | ní bādhasva mahā́m̐ asi
08.064.02c | nahí tvā káś caná práti

08.064.03a | tvám īśiṣe sutā́naam
08.064.03b | índra tvám ásutānaam
08.064.03c | tuváṁ rā́jā jánānaam

08.064.04a | *éhi préhi kṣáyo diví
08.064.04b | *āghóṣañ carṣaṇīnáam
08.064.04c | óbhé pr̥ṇāsi ródasī

08.064.05a | tiyáṁ cit párvataṁ giríṁ
08.064.05b | śatávantaṁ sahasríṇam
08.064.05c | ví stotŕ̥bhyo rurojitha

08.064.06a | vayám u tvā dívā suté
08.064.06b | vayáṁ náktaṁ havāmahe
08.064.06c | asmā́kaṁ kā́mam ā́ pr̥ṇa

08.064.07a | kúva syá vr̥ṣabhó yúvā
08.064.07b | tuvigrī́vo ánānataḥ
08.064.07c | brahmā́ kás táṁ saparyati

08.064.08a | kásya svit sávanaṁ vŕ̥ṣā
08.064.08b | jujuṣvā́m̐ áva gachati
08.064.08c | índraṁ ká u svid ā́ cake

08.064.09a | káṁ te dānā́ asakṣata
08.064.09b | vŕ̥trahan káṁ suvī́riyā
08.064.09c | ukthé ká u svid ántamaḥ

08.064.10a | ayáṁ te mā́nuṣe jáne
08.064.10b | sómaḥ pūrúṣu sūyate
08.064.10c | tásyéhi prá dravā píba

08.064.11a | ayáṁ te śaryaṇā́vati
08.064.11b | suṣómāyām ádhi priyáḥ
08.064.11c | ārjīkī́ye madíntamaḥ

08.064.12a | tám adyá rā́dhase mahé
08.064.12b | cā́rum mádāya ghŕ̥ṣvaye
08.064.12c | éhīm indra drávā píba

08.065.01a | yád indra prā́g ápāg údaṅ
08.065.01b | níag vā hūyáse nŕ̥bhiḥ
08.065.01c | ā́ yāhi tū́yam āśúbhiḥ

08.065.02a | yád vā prasrávaṇe divó
08.065.02b | mādáyāse súvarṇare
08.065.02c | yád vā samudré ándhasaḥ

08.065.03a | ā́ tvā gīrbhír mahā́m urúṁ
08.065.03b | huvé gā́m iva bhójase
08.065.03c | índra sómasya pītáye

08.065.04a | ā́ ta indra mahimā́naṁ
08.065.04b | hárayo deva te máhaḥ
08.065.04c | ráthe vahantu bíbhrataḥ

08.065.05a | índra gr̥ṇīṣá u stuṣé
08.065.05b | mahā́m̐ ugrá īśānakŕ̥t
08.065.05c | ā́ ihi naḥ sutám píba

08.065.06a | sutā́vantas tuvā vayám
08.065.06b | práyasvanto havāmahe
08.065.06c | idáṁ no barhír āsáde

08.065.07a | yác cid dhí śáśvatām ási
08.065.07b | índra sā́dhāraṇas tuvám
08.065.07c | táṁ tvā vayáṁ havāmahe

08.065.08a | idáṁ te somiyám mádhu
08.065.08b | ádhukṣann ádribhir náraḥ
08.065.08c | juṣāṇá indra tát piba

08.065.09a | víśvām̐ aryó vipaścíto
08.065.09b | áti khyas tū́yam ā́ gahi
08.065.09c | asmé dhehi śrávo br̥hát

08.065.10a | dātā́ me pŕ̥ṣatīnaaṁ
08.065.10b | rā́jā hiraṇyavī́naam
08.065.10c | mā́ devā maghávā riṣat

08.065.11a | sahásre pŕ̥ṣatīnaam
08.065.11b | ádhi ścandrám br̥hát pr̥thú
08.065.11c | śukráṁ híraṇyam ā́ dade

08.065.12a | nápāto durgáhasya me
08.065.12b | sahásreṇa surā́dhasaḥ
08.065.12c | śrávo devéṣu akrata

08.066.01a | tárobhir vo vidádvasum
08.066.01b | índraṁ sabā́dha ūtáye
08.066.01c | br̥hád gā́yantaḥ sutásome adhvaré
08.066.01d | huvé bháraṁ ná kāríṇam

08.066.02a | ná yáṁ dudhrā́ várante ná sthirā́ múro
08.066.02b | máde suśiprám ándhasaḥ
08.066.02c | yá ādŕ̥tyā śaśamānā́ya sunvaté
08.066.02d | dā́tā jaritrá ukthíyam

08.066.03a | yáḥ śakró mr̥kṣó áśviyo
08.066.03b | yó vā kī́jo hiraṇyáyaḥ
08.066.03c | sá ūrvásya rejayati ápāvr̥tim
08.066.03d | índro gávyasya vr̥trahā́

08.066.04a | níkhātaṁ cid yáḥ purusambhr̥táṁ vásu
08.066.04b | úd íd vápati dāśúṣe
08.066.04c | vajrī́ suśipró háriaśva ít karad
08.066.04d | índraḥ krátvā yáthā váśat

08.066.05a | yád vāvántha puruṣṭuta
08.066.05b | purā́ cic chūra nr̥r̥ṇáam+
08.066.05c | vayáṁ tát ta indara+ sám bharāmasi
08.066.05d | yajñám uktháṁ turáṁ vácaḥ

08.066.06a | sácā sómeṣu puruhūta vajrivo
08.066.06b | mádāya dyukṣa somapāḥ
08.066.06c | tvám íd dhí brahmakŕ̥te kā́miyaṁ vásu
08.066.06d | dáyiṣṭhaḥ+ sunvaté bhúvaḥ

08.066.07a | vayám enam idā́ hiyó
08.066.07b | ápīpemehá vajríṇam
08.066.07c | tásmā u adyá samanā́ sutám bhara
08.066.07d | ā́ nūnám bhūṣata śruté

08.066.08a | vŕ̥kaś cid asya vāraṇá urāmáthir
08.066.08b | ā́ vayúneṣu bhūṣati
08.066.08c | sémáṁ na stómaṁ jujuṣāṇá ā́ gahi
08.066.08d | índra prá citráyā dhiyā́

08.066.09a | kád ū nú asya ákr̥tam
08.066.09b | índrasya asti paúṁsiyam
08.066.09c | kéno nú kaṁ śrómatena ná śuśruve
08.066.09d | janúṣaḥ pári vr̥trahā́

08.066.10a | kád ū mahī́r ádhr̥ṣṭā asya táviṣīḥ
08.066.10b | kád u vr̥traghnó ástr̥tam
08.066.10c | índro víśvān bekanā́ṭām̐ ahardŕ̥śa
08.066.10d | utá krátvā paṇī́m̐r abhí

08.066.11a | vayáṁ ghā te ápūrviya
08.066.11b | índra bráhmāṇi vr̥trahan
08.066.11c | purūtámāsaḥ puruhūta vajrivo
08.066.11d | bhr̥tíṁ ná prá bharāmasi

08.066.12a | pūrvī́ś cid dhí tvé tuvikūrmin āśáso
08.066.12b | hávanta indra ūtáyaḥ
08.066.12c | tiráś cid aryáḥ sávanā́ vaso gahi
08.066.12d | śáviṣṭha śrudhí me hávam

08.066.13a | vayáṁ ghā te tuvé íd u
08.066.13b | índra víprā ápi ṣmasi
08.066.13c | nahí tvád anyáḥ puruhūta káś caná
08.066.13d | mághavann ásti marḍitā́

08.066.14a | tuváṁ no asyā́ ámater utá kṣudhó
08.066.14b | abhíśaster áva spr̥dhi
08.066.14c | tuváṁ na ūtī́ táva citráyā dhiyā́
08.066.14d | śíkṣā śaciṣṭha gātuvít

08.066.15a | sóma íd vaḥ sutó astu
08.066.15b | kálayo mā́ bibhītana
08.066.15c | ápéd eṣá dhvasmā́yati
08.066.15d | svayáṁ ghaiṣó ápāyati

08.067.01a | tiyā́n nú kṣatríyām̐ áva
08.067.01b | ādityā́n yāciṣāmahe
08.067.01c | sumr̥r̥ḷīkā́m̐+ abhíṣṭaye

08.067.02a | mitró no áti aṁhatíṁ
08.067.02b | váruṇaḥ parṣad aryamā́
08.067.02c | ādityā́so yáthā vidúḥ

08.067.03a | téṣāṁ hí citrám ukthíyaṁ
08.067.03b | várūtham ásti dāśúṣe
08.067.03c | ādityā́nām araṁkŕ̥te

08.067.04a | máhi vo mahatā́m ávo
08.067.04b | váruṇa mítra áryaman
08.067.04c | ávāṁsi ā́ vr̥ṇīmahe

08.067.05a | jīvā́n no abhí dhetana
08.067.05b | ā́dityāsaḥ purā́ háthāt
08.067.05c | kád dha stha havanaśrutaḥ

08.067.06a | yád vaḥ śrāntā́ya sunvaté
08.067.06b | várūtham ásti yác chardíḥ
08.067.06c | ténā no ádhi vocata

08.067.07a | ásti devā aṁhór urú
08.067.07b | ásti rátnam ánāgasaḥ
08.067.07c | ā́dityā ádbhutainasaḥ

08.067.08a | mā́ naḥ sétuḥ siṣed ayám
08.067.08b | mahé vr̥ṇaktu nas pári
08.067.08c | índra íd dhí śrutó vaśī́

08.067.09a | mā́ no mr̥cā́ ripūṇáaṁ
08.067.09b | vr̥jinā́nām aviṣyavaḥ
08.067.09c | dévā abhí prá mr̥kṣata

08.067.10a | utá tvā́m adite mahi
08.067.10b | aháṁ devi úpa bruve
08.067.10c | sumr̥r̥ḷīkā́m+ abhíṣṭaye

08.067.11a | párṣi dīné gabhīrá ā́m̐
08.067.11b | úgraputre jíghāṁsataḥ
08.067.11c | mā́kis tokásya no riṣat

08.067.12a | anehó na uruvraja
08.067.12b | úrūci ví prásartave
08.067.12c | kr̥dhí tokā́ya jīváse

08.067.13a | yé mūrdhā́naḥ kṣitīnáam
08.067.13b | ádabdhāsaḥ sváyaśasaḥ
08.067.13c | vratā́ rákṣante adrúhaḥ

08.067.14a | té na āsnó vŕ̥kāṇaam
08.067.14b | ā́dityāso mumócata
08.067.14c | stenám baddhám ivādite

08.067.15a | ápo ṣú ṇa iyáṁ śárur
08.067.15b | ā́dityā ápa durmatíḥ
08.067.15c | asmád etu ájaghnuṣī

08.067.16a | śáśvad dhí vaḥ sudānava
08.067.16b | ā́dityā ūtíbhir vayám
08.067.16c | purā́ nūnám bubhujmáhe

08.067.17a | śáśvantaṁ hí pracetasaḥ
08.067.17b | pratiyántaṁ cid énasaḥ
08.067.17c | dévāḥ kr̥ṇuthá jīváse

08.067.18a | tát sú no návyaṁ sányasa
08.067.18b | ā́dityā yán múmocati
08.067.18c | bandhā́d baddhám ivādite

08.067.19a | nā́smā́kam asti tát tára
08.067.19b | ā́dityāso atiṣkáde
08.067.19c | yūyám asmábhya@ mr̥r̥ḷata+

08.067.20a | mā́ no hetír vivásvata
08.067.20b | ā́dityāḥ kr̥trímā śáruḥ
08.067.20c | purā́ nú jaráso vadhīt

08.067.21a | ví ṣú dvéṣo ví aṁhatím
08.067.21b | ā́dityāso ví sáṁhitam
08.067.21c | víṣvag ví vr̥hatā rápaḥ

08.068.01a | ā́ tvā ráthaṁ yáthotáye
08.068.01b | sumnā́ya vartayāmasi
08.068.01c | tuvikūrmím r̥tīṣáham
08.068.01d | índra śáviṣṭha sátpate

08.068.02a | túviśuṣma túvikrato
08.068.02b | śácīvo víśvayā mate
08.068.02c | ā́ paprātha mahitvanā́

08.068.03a | yásya te mahinā́ maháḥ
08.068.03b | pári jmāyántam īyátuḥ
08.068.03c | hástā vájraṁ hiraṇyáyam

08.068.04a | viśvā́narasya vas pátim
08.068.04b | ánānatasya śávasaḥ
08.068.04c | évaiś ca carṣaṇīnáam
08.068.04d | ūtī́ huve ráthānaam

08.068.05a | abhíṣṭaye sadā́vr̥dhaṁ
08.068.05b | súvarmīḷheṣu yáṁ náraḥ
08.068.05c | nā́nā hávanta ūtáye

08.068.06a | parómātram ŕ̥cīṣamam
08.068.06b | índram ugráṁ surā́dhasam
08.068.06c | ī́śānaṁ cid vásūnaam

08.068.07a | táṁ-tam íd rā́dhase mahá
08.068.07b | índraṁ codāmi pītáye
08.068.07c | yáḥ pūrviyā́m ánuṣṭutim
08.068.07d | ī́śe kr̥ṣṭīnáaṁ nr̥túḥ

08.068.08a | ná yásya te śavasāna
08.068.08b | sakhyám ānáṁśa mártiyaḥ
08.068.08c | nákiḥ śávāṁsi te naśat

08.068.09a | tuvótāsas tuvā́ yujā́
08.068.09b | apsú sū́rye mahád dhánam
08.068.09c | jáyema pr̥tsú vajrivaḥ

08.068.10a | táṁ tvā yajñébhir īmahe
08.068.10b | táṁ gīrbhír girvaṇastama
08.068.10c | índra yáthā cid ā́vitha
08.068.10d | vā́jeṣu purumā́yiyam

08.068.11a | yásya te svādú sakhiyáṁ
08.068.11b | svādvī́ práṇītir adrivaḥ
08.068.11c | yajñó vitantasā́yiyaḥ

08.068.12a | urú ṇas tanúve tána
08.068.12b | urú kṣáyāya nas kr̥dhi
08.068.12c | urú ṇo yandhi jīváse

08.068.13a | urúṁ nŕ̥bhya urúṁ gáva
08.068.13b | urúṁ ráthāya pánthaam
08.068.13c | devávītim manāmahe

08.068.14a | úpa mā ṣáḍ duvā́-duvā
08.068.14b | náraḥ sómasya hárṣiyā
08.068.14c | tíṣṭhanti svādurātáyaḥ

08.068.15a | r̥jrā́v indrotá ā́ dade
08.068.15b | hárī ŕ̥kṣasya sūnávi
08.068.15c | āśvamedhásya róhitā

08.068.16a | suráthām̐ ātithigvé
08.068.16b | suabhīśū́m̐r aarkṣé
08.068.16c | āśvamedhé supéśasaḥ

08.068.17a | ṣáḷ áśvām̐ ātithigvá
08.068.17b | indraūté vadhū́mataḥ
08.068.17c | sácā pūtákratau sanam

08.068.18a | aíṣu cetad vŕ̥ṣaṇvatī
08.068.18b | antár r̥jréṣu áruṣī
08.068.18c | suabhīśúḥ káśāvatī

08.068.19a | ná yuṣmé vājabandhavo
08.068.19b | ninitsúś caná mártiyaḥ
08.068.19c | avadyám ádhi dīdharat

08.069.01a | prá-pra vas triṣṭúbham íṣam
08.069.01b | mandádvīrāya índave
08.069.01c | dhiyā́ vo medhásātaye
08.069.01d | púraṁdhiyā́ vivāsati

08.069.02a | nadáṁ va ódatīnaaṁ
08.069.02b | nadáṁ yóyuvatīnaam
08.069.02c | pátiṁ vo ághniyānaaṁ
08.069.02d | dhenūnáam iṣudhyasi

08.069.03a | tā́ asya sū́dadohasaḥ
08.069.03b | sómaṁ śrīṇanti pŕ̥śnayaḥ
08.069.03c | jánman devā́naaṁ víśas
08.069.03d | triṣú ā́ rocané diváḥ

08.069.04a | abhí prá gópatiṁ girā́
08.069.04b | índram arca yáthā vidé
08.069.04c | sūnúṁ satyásya sátpatim

08.069.05a | ā́ hárayaḥ sasr̥jrire
08.069.05b | áruṣīr ádhi barhíṣi
08.069.05c | yátrābhí saṁnávāmahe

08.069.06a | índrāya gā́va āśíraṁ
08.069.06b | duduhré vajríṇe mádhu
08.069.06c | yát sīm upahvaré vidát

08.069.07a | úd yád bradhnásya viṣṭápaṁ
08.069.07b | gr̥hám índraś ca gánvahi
08.069.07c | mádhvaḥ pītvā́ sacevahi
08.069.07d | tríḥ saptá sákhiyuḥ padé

08.069.08a | árcata prá arcata
08.069.08b | príyamedhāso árcata
08.069.08c | árcantu putrakā́ utá
08.069.08d | púraṁ ná dhr̥ṣṇú arcata

08.069.09a | áva svarāti gárgaro
08.069.09b | godhā́ pári saniṣvaṇat
08.069.09c | píṅgā pári caniṣkadad
08.069.09d | índrāya bráhma údyatam

08.069.10a | ā́ yát pátanti eníyaḥ
08.069.10b | sudúghā ánapasphuraḥ
08.069.10c | apasphúraṁ gr̥bhāyata
08.069.10d | sómam índrāya pā́tave

08.069.11a | ápād índro ápād agnír
08.069.11b | víśve devā́ amatsata
08.069.11c | váruṇa íd ihá kṣayat
08.069.11d | tám ā́po abhy a\nūṣata
08.069.11e | vatsáṁ saṁśíśvarīr iva

08.069.12a | sudevó asi varuṇa
08.069.12b | yásya te saptá síndhavaḥ
08.069.12c | anukṣáranti kākúdaṁ
08.069.12d | sūrmíyaṁ suṣirā́m iva

08.069.13a | yó vyátīm̐r áphāṇayat
08.069.13b | súyuktām̐ úpa dāśúṣe
08.069.13c | takvó netā́ tád íd vápur
08.069.13d | upamā́ yó ámucyata

08.069.14a | átī́d u śakrá ohata
08.069.14b | índro víśvā áti dvíṣaḥ
08.069.14c | bhinát kanī́na odanám
08.069.14d | pacyámānam paró girā́

08.069.15a | arbhakó ná kumārakó
08.069.15b | ádhi tiṣṭhan návaṁ rátham
08.069.15c | sá pakṣan mahiṣám mr̥gám
08.069.15d | pitré mātré vibhukrátum

08.069.16a | ā́ tū́ suśipra dampate
08.069.16b | ráthaṁ tiṣṭhā hiraṇyáyam
08.069.16c | ádha dyukṣáṁ sacevahi
08.069.16d | sahásrapādam aruṣáṁ
08.069.16e | suastigā́m anehásam

08.069.17a | táṁ ghem itthā́ namasvína
08.069.17b | úpa svarā́jam āsate
08.069.17c | árthaṁ cid asya súdhitaṁ yád étava
08.069.17d | āvartáyanti dāváne

08.069.18a | ánu pratnásya ókasaḥ
08.069.18b | priyámedhāsa eṣaam
08.069.18c | pū́rvām ánu práyatiṁ vr̥ktábarhiṣo
08.069.18d | hitáprayasa āśata

08.070.01a | yó rā́jā carṣaṇīnáaṁ
08.070.01b | yā́tā ráthebhir ádhriguḥ
08.070.01c | víśvāsaaṁ tarutā́ pŕ̥tanānaaṁ
08.070.01d | jyéṣṭho yó vr̥trahā́ gr̥ṇé

08.070.02a | índraṁ táṁ śumbha puruhanman ávase
08.070.02b | yásya dvitā́ vidhartári
08.070.02c | hástāya vájraḥ práti dhāyi darśató
08.070.02d | mahó divé ná sū́riyaḥ

08.070.03a | nákiṣ ṭáṁ kármaṇā naśad
08.070.03b | yáś cakā́ra sadā́vr̥dham
08.070.03c | índraṁ ná yajñaír viśvágūrtam ŕ̥bhvasam
08.070.03d | ádhr̥ṣṭaṁ dhr̥ṣṇúojasam

08.070.04a | áṣāḷham ugrám pŕ̥tanāsu sāsahíṁ
08.070.04b | yásmin mahī́r urujráyaḥ
08.070.04c | sáṁ dhenávo jā́yamāne anonavur
08.070.04d | dyā́vaḥ kṣā́mo anonavuḥ

08.070.05a | yád dyā́va indra te śatáṁ
08.070.05b | śatám bhū́mīr utá siyúḥ
08.070.05c | ná tvā vajrin sahásraṁ sū́riyā ánu
08.070.05d | ná jātám aṣṭa ródasī

08.070.06a | ā́ paprātha mahinā́ vŕ̥ṣṇiyā vr̥ṣan
08.070.06b | víśvā śaviṣṭha śávasā
08.070.06c | asmā́m̐ ava maghavan gómati vrajé
08.070.06d | vájriñ citrā́bhir ūtíbhiḥ

08.070.07a | ná sīm ádeva āpad
08.070.07b | íṣaṁ dīrghāyo mártiyaḥ
08.070.07c | étagvā cid yá étaśā yuyójate
08.070.07d | hárī índro yuyójate

08.070.08a | táṁ vo mahó mahā́yiyam
08.070.08b | índraṁ dānā́ya sakṣáṇim
08.070.08c | yó gādhéṣu yá ā́raṇeṣu háviyo
08.070.08d | vā́jeṣu ásti háviyaḥ

08.070.09a | úd ū ṣú ṇo vaso mahé
08.070.09b | mr̥śásva śūra rā́dhase
08.070.09c | úd ū ṣú mahyaí maghavan magháttaya
08.070.09d | úd indra śrávase mahé

08.070.10a | tuváṁ na indra r̥tayús
08.070.10b | tuvānído ní tr̥mpasi
08.070.10c | mádhye vasiṣva tuvinr̥mṇa ūruvór
08.070.10d | ní dāsáṁ śiśnatho háthaiḥ

08.070.11a | anyávratam ámānuṣam
08.070.11b | áyajvānam ádevayum
08.070.11c | áva sváḥ sákhā dudhuvīta párvataḥ
08.070.11d | sughnā́ya dásyum párvataḥ

08.070.12a | tuváṁ na indra āsaaṁ
08.070.12b | háste śaviṣṭha dāváne
08.070.12c | *dhānā́naaṁ ná sáṁ gr̥bhāya asmayúr
08.070.12d | dvíḥ sáṁ gr̥bhāya asmayúḥ

08.070.13a | sákhāyaḥ krátum ichata
08.070.13b | kathā́ rādhāma śarásya
08.070.13c | úpastutim bhojáḥ sūrír yó áhrayaḥ

08.070.14a | bhū́ribhiḥ samaha ŕ̥ṣibhir
08.070.14b | barhíṣmadbhi staviṣyase
08.070.14c | yád itthám ékam-ekam íc
08.070.14d | chára vatsā́n parādádaḥ

08.070.15a | karṇagŕ̥hyā maghávā śauradeviyó
08.070.15b | vatsáṁ nas tribhyá ā́nayat
08.070.15c | ajā́ṁ sūrír ná dhā́tave

08.071.01a | tuváṁ no agne máhobhiḥ
08.071.01b | pāhí víśvasyā árāteḥ
08.071.01c | utá dviṣó mártiyasya

08.071.02a | nahí manyúḥ paúruṣeya
08.071.02b | ī́śe hí vaḥ priyajāta
08.071.02c | tuvám íd asi kṣápāvān

08.071.03a | sá no víśvebhir devébhir
08.071.03b | ū́rjo napād bhádraśoce
08.071.03c | rayíṁ dehi viśvávāram

08.071.04a | ná tám agne árātayo
08.071.04b | mártaṁ yuvanta raayáḥ
08.071.04c | yáṁ trā́yase dāśuvā́ṁsam

08.071.05a | yáṁ tváṁ vipra medhásātāv
08.071.05b | ágne hinóṣi dhánāya
08.071.05c | sá távotī́ góṣu gántā

08.071.06a | tuváṁ rayím puruvī́ram
08.071.06b | ágne dāśúṣe mártāya
08.071.06c | prá ṇo naya vásyo ácha

08.071.07a | uruṣyā́ ṇo mā́ párā dā
08.071.07b | aghāyaté jātavedaḥ
08.071.07c | durādhíye mártiāya@

08.071.08a | ágne mā́kiṣ ṭe devásya
08.071.08b | rātím ádevo yuyota
08.071.08c | tuvám īśiṣe vásūnām

08.071.09a | sá no vásva úpa māsi
08.071.09b | ū́rjo napān mā́hinasya
08.071.09c | sákhe vaso jaritŕ̥bhyaḥ

08.071.10a | áchā naḥ śīráśociṣaṁ
08.071.10b | gíro yantu darśatám
08.071.10c | áchā yajñā́so námasā purūvásum
08.071.10d | purupraśastám ūtáye

08.071.11a | agníṁ sūnúṁ sáhaso jātávedasaṁ
08.071.11b | dānā́ya vā́riyāṇaam
08.071.11c | dvitā́ yó bhū́d amŕ̥to mártiyeṣu ā́
08.071.11d | hótā mandrátamo viśí

08.071.12a | agníṁ vo devayajyáyā
08.071.12b | agním prayatí adhvaré
08.071.12c | agníṁ dhīṣú prathamám agním árvati
08.071.12d | agníṁ kṣaítrāya sā́dhase

08.071.13a | agnír iṣáaṁ sakhiyé dadātu na
08.071.13b | ī́śe yó vā́riyāṇaam
08.071.13c | agníṁ toké tánaye śáśvad īmahe
08.071.13d | vásuṁ sántaṁ tanūpáam

08.071.14a | agním īḷiṣva ávase
08.071.14b | gā́thābhiḥ śīráśociṣam
08.071.14c | agníṁ rāyé purumīḷha śrutáṁ náro
08.071.14d | agníṁ sudītáye chardíḥ

08.071.15a | agníṁ dvéṣo yótavaí no gr̥ṇīmasi
08.071.15b | agníṁ śáṁ yóś ca dā́tave
08.071.15c | víśvāsu vikṣú avitéva háviyo
08.071.15d | bhúvad vástur r̥ṣūṇáam

08.072.01a | havíṣ kr̥ṇudhvam ā́ gamad
08.072.01b | adhvaryúr vanate púnaḥ
08.072.01c | vidvā́m̐ asya praśā́sanam

08.072.02a | ní tigmám abhí aṁśúṁ
08.072.02b | sī́dad dhótā manā́v ádhi
08.072.02c | juṣāṇó asya sakhiyám

08.072.03a | antár ichanti táṁ jáne
08.072.03b | rudrám paró manīṣáyā
08.072.03c | gr̥bhṇánti jihváyā sasám

08.072.04a | jāmí atītape dhánur
08.072.04b | vayodhā́ aruhad vánam
08.072.04c | dr̥ṣádaṁ jihváyā́vadhīt

08.072.05a | cáran vatsó rúśann ihá
08.072.05b | nidātā́raṁ ná vindate
08.072.05c | véti stótava ambíyam

08.072.06a | utó nú asya yán mahád
08.072.06b | áśvāvad yójanam br̥hád
08.072.06c | dāmā́ ráthasya dádr̥śe

08.072.07a | duhánti saptá ékām
08.072.07b | úpa dvā́ páñca sr̥jataḥ
08.072.07c | tīrthé síndhor ádhi svaré

08.072.08a | ā́ daśábhir vivásvata
08.072.08b | índraḥ kóśam acucyavīt
08.072.08c | khédayā trivŕ̥tā diváḥ

08.072.09a | pári tridhā́tur adhvaráṁ
08.072.09b | jūrṇír eti návīyasī
08.072.09c | mádhvā hótāro añjate

08.072.10a | siñcánti námasāvatám
08.072.10b | uccā́cakram párijmānam
08.072.10c | nīcī́nabāram ákṣitam

08.072.11a | abhiā́ram íd ádrayo
08.072.11b | níṣiktam púṣkare mádhu
08.072.11c | avatásya visárjane

08.072.12a | gā́va úpāvatāvatám
08.072.12b | mahī́ yajñásya rapsúdā
08.072.12c | ubhā́ kárṇā hiraṇyáyā

08.072.13a | ā́ suté siñcata śríyaṁ
08.072.13b | ródasīyor abhiśríyam
08.072.13c | rasā́ dadhīta vr̥ṣabhám

08.072.14a | té jānata svám okíyaṁ
08.072.14b | sáṁ vatsā́so ná mātŕ̥bhiḥ
08.072.14c | mithó nasanta jāmíbhiḥ

08.072.15a | úpa srákveṣu bápsataḥ
08.072.15b | kr̥ṇvaté dharúṇaṁ diví
08.072.15c | índre agnā́ námaḥ súvaḥ

08.072.16a | ádhukṣat pipyúṣīm íṣam
08.072.16b | ū́rjaṁ saptápadīm aríḥ
08.072.16c | sū́ryasya saptá raśmíbhiḥ

08.072.17a | sómasya mitrāvaruṇā
08.072.17b | úditā sū́ra ā́ dade
08.072.17c | tád ā́turasya bheṣajám

08.072.18a | utó nú asya yát padáṁ
08.072.18b | haryatásya nidhāníyam
08.072.18c | pári dyā́ṁ jihváyātanat

08.073.01a | úd īrāthām r̥tāyaté
08.073.01b | yuñjā́thām aśvinā rátham
08.073.01c | ánti ṣád bhūtu vām ávaḥ

08.073.02a | nimíṣaś cij jávīyasā
08.073.02b | ráthenā́ yātam aśvinā
08.073.02c | ánti ṣád bhūtu vām ávaḥ

08.073.03a | úpa str̥ṇītam átraye
08.073.03b | hiména gharmám aśvinā
08.073.03c | ánti ṣad bhūtu vām ávaḥ

08.073.04a | kúha sthaḥ kúha jagmathuḥ
08.073.04b | kúha śyenéva petathuḥ
08.073.04c | ánti ṣad bhūtu vām ávaḥ

08.073.05a | yád adyá kárhi kárhi cic
08.073.05b | chuśrūyā́tam imáṁ hávam
08.073.05c | ánti ṣad bhūtu vām ávaḥ

08.073.06a | aśvínā yāmahū́tamā
08.073.06b | nédiṣṭhaṁ yāmi ā́piyam
08.073.06c | ánti ṣad bhūtu vām ávaḥ

08.073.07a | ávantam átraye gr̥háṁ
08.073.07b | kr̥ṇutáṁ yuvám aśvinā
08.073.07c | ánti ṣad bhūtu vām ávaḥ

08.073.08a | várethe agním ātápo
08.073.08b | vádate valgú átraye
08.073.08c | ánti ṣad bhūtu vām ávaḥ

08.073.09a | prá saptávadhrir āśásā
08.073.09b | dhā́rām agnér aśāyata
08.073.09c | ánti ṣad bhūtu vām ávaḥ

08.073.10a | ihā́ gataṁ vr̥ṣaṇvasū
08.073.10b | śr̥ṇutám ma imáṁ hávam
08.073.10c | ánti ṣad bhūtu vām ávaḥ

08.073.11a | kím idáṁ vām purāṇaváj
08.073.11b | járator iva śasyate
08.073.11c | ánti ṣad bhūtu vām ávaḥ

08.073.12a | samānáṁ vāṁ sajātíyaṁ
08.073.12b | samānó bándhur aśvinā
08.073.12c | ánti ṣad bhūtu vām ávaḥ

08.073.13a | yó vāṁ rájāṁsi aśvinā
08.073.13b | rátho viyā́ti ródasī
08.073.13c | ánti ṣad bhūtu vām ávaḥ

08.073.14a | ā́ no gávyebhir áśviyaiḥ
08.073.14b | sahásrair úpa gachatam
08.073.14c | ánti ṣad bhūtu vām ávaḥ

08.073.15a | mā́ no gávyebhir áśviyaiḥ
08.073.15b | sahásrebhir áti khyatam
08.073.15c | ánti ṣad bhūtu vām ávaḥ

08.073.16a | aruṇápsur uṣā́ abhūd
08.073.16b | ákar jyótir r̥tā́varī
08.073.16c | ánti ṣad bhūtu vām ávaḥ

08.073.17a | aśvínā sú vicā́kaśad
08.073.17b | vr̥kṣám paraśumā́m̐ iva
08.073.17c | ánti ṣad bhūtu vām ávaḥ

08.073.18a | púraṁ ná dhr̥ṣṇav ā́ ruja
08.073.18b | kr̥ṣṇáyā bādhitó viśā́
08.073.18c | ánti ṣad bhūtu vām ávaḥ

08.074.01a | viśó-viśo vo átithiṁ
08.074.01b | vājayántaḥ purupriyám
08.074.01c | agníṁ vo dúriyaṁ váca
08.074.01d | stuṣé śūṣásya mánmabhiḥ

08.074.02a | yáṁ jánāso havíṣmanto
08.074.02b | mitráṁ ná sarpírāsutim
08.074.02c | praśáṁsanti práśastibhiḥ

08.074.03a | pányāṁsaṁ jātávedasaṁ
08.074.03b | yó devátāti údyatā
08.074.03c | havyā́ni aírayat diví

08.074.04a | ā́ganma vr̥trahántamaṁ
08.074.04b | jyáyiṣṭham+ agním ā́navam
08.074.04c | yásya śrutárvā br̥hánn
08.074.04d | ārkṣó ánīka édhate

08.074.05a | amŕ̥taṁ jātávedasaṁ
08.074.05b | tirás támāṁsi darśatám
08.074.05c | ghr̥tā́havanam ī́ḍiyam

08.074.06a | sabā́dho yáṁ jánā imé
08.074.06b | agníṁ havyébhir ī́ḷate
08.074.06c | júhvānāso yatásrucaḥ

08.074.07a | iyáṁ te návyasī matír
08.074.07b | ágne ádhāyi asmád ā́
08.074.07c | mándra sújāta súkrato
08.074.07d | ámūra dásma átithe

08.074.08a | sā́ te agne śáṁtamā
08.074.08b | cániṣṭhā bhavatu priyā́
08.074.08c | táyā vardhasva súṣṭutaḥ

08.074.09a | sā́ dyumnaír dyumnínī br̥hád
08.074.09b | úpopa śrávasi śrávaḥ
08.074.09c | dádhīta vr̥tratū́riye

08.074.10a | áśvam íd gā́ṁ rathapráaṁ
08.074.10b | tveṣám índraṁ ná sátpatim
08.074.10c | yásya śrávāṁsi tū́rvatha
08.074.10d | pányam-panyaṁ ca kr̥ṣṭáyaḥ

08.074.11a | yáṁ tvā gopávano girā́
08.074.11b | cániṣṭhad agne aṅgiraḥ
08.074.11c | sá pavāka+ śrudhī hávam

08.074.12a | yáṁ tvā jánāsa ī́ḷate
08.074.12b | sabā́dho vā́jasātaye
08.074.12c | sá bodhi vr̥tratū́riye

08.074.13a | aháṁ huvāná ārkṣé
08.074.13b | śrutárvaṇi madacyúti
08.074.13c | śárdhāṁsīva stukāvínām
08.074.13d | mr̥kṣā́ śīrṣā́ caturṇáam

08.074.14a | máaṁ catvā́ra āśávaḥ
08.074.14b | śáviṣṭhasya dravitnávaḥ
08.074.14c | suráthāso abhí práyo
08.074.14d | vákṣan váyo ná túgriyam

08.074.15a | satyám ít tvā mahenadi
08.074.15b | páruṣṇi áva dediśam
08.074.15c | ném āpo aśvadā́taraḥ
08.074.15d | śáviṣṭhād asti mártiyaḥ

08.075.01a | yukṣvā́ hí devahū́tamām̐
08.075.01b | áśvām̐ agne rathī́r iva
08.075.01c | ní hótā pūrviyáḥ sadaḥ

08.075.02a | utá no deva devā́m̐
08.075.02b | áchā voco vidúṣṭaraḥ
08.075.02c | śrád víśvā vā́riyā kr̥dhi

08.075.03a | tuváṁ ha yád yaviṣṭhiya
08.075.03b | sáhasaḥ sūnav āhuta
08.075.03c | r̥tā́vā yajñíyo bhúvaḥ

08.075.04a | ayám agníḥ sahasríṇo
08.075.04b | vā́jasya śatínas pátiḥ
08.075.04c | mūrdhā́ kavī́ rayīṇáam

08.075.05a | táṁ nemím r̥bhávo yathā
08.075.05b | ā́ namasva sáhūtibhiḥ
08.075.05c | nédīyo yajñám aṅgiraḥ

08.075.06a | tásmai nūnám abhídyave
08.075.06b | vācā́ virūpa nítyayā
08.075.06c | vŕ̥ṣṇe codasva suṣṭutím

08.075.07a | kám u ṣvid asya sénayā
08.075.07b | agnér ápākacakṣasaḥ
08.075.07c | paṇíṁ góṣu starāmahe

08.075.08a | mā́ no devā́naaṁ víśaḥ
08.075.08b | prasnātī́r iva usrā́ḥ
08.075.08c | kr̥śáṁ ná hāsur ághniyāḥ

08.075.09a | mā́ naḥ samasya dūḍhíyaḥ
08.075.09b | páridveṣaso aṁhatíḥ
08.075.09c | ūrmír ná nā́vam ā́ vadhīt

08.075.10a | námas te agna ójase
08.075.10b | gr̥ṇánti deva kr̥ṣṭáyaḥ
08.075.10c | ámair amítram ardaya

08.075.11a | kuvít sú no gáviṣṭaye
08.075.11b | ágne saṁvéṣiṣo rayím
08.075.11c | úrukr̥d urú ṇas kr̥dhi

08.075.12a | mā́ no asmín mahādhané
08.075.12b | párā varg bhārabhŕ̥d yathā
08.075.12c | saṁvárgaṁ sáṁ rayíṁ jaya

08.075.13a | anyám asmád bhiyā́ iyám
08.075.13b | ágne síṣaktu duchúnā
08.075.13c | várdhā no ámavac chávaḥ

08.075.14a | yásyā́juṣan namasvínaḥ
08.075.14b | śámīm ádurmakhasya vā
08.075.14c | táṁ ghéd agnír vr̥dhā́vati

08.075.15a | párasyā ádhi saṁváto
08.075.15b | ávarām̐ abhí ā́ tara
08.075.15c | yátrāhám ásmi tā́m̐ ava

08.075.16a | vidmā́ hí te purā́ vayám
08.075.16b | ágne pitúr yáthā́vasaḥ
08.075.16c | ádhā te sumnám īmahe

08.076.01a | imáṁ nú māyínaṁ huva
08.076.01b | índram ī́śānam ójasā
08.076.01c | marútvantaṁ ná vr̥ñjáse

08.076.02a | ayám índro marútsakhā
08.076.02b | ví vr̥trásyābhinac chíraḥ
08.076.02c | vájreṇa śatáparvaṇā

08.076.03a | vāvr̥dhānó marútsakhā
08.076.03b | índro ví vr̥trám airayat
08.076.03c | sr̥ján samudríyā apáḥ

08.076.04a | ayáṁ ha yéna vā́ idáṁ
08.076.04b | súvar marútvatā jitám
08.076.04c | índreṇa sómapītaye

08.076.05a | marútvantam r̥jīṣíṇam
08.076.05b | ójasvantaṁ virapśínam
08.076.05c | índraṁ gīrbhír havāmahe

08.076.06a | índram pratnéna mánmanā
08.076.06b | marútvantaṁ havāmahe
08.076.06c | asyá sómasya pītáye

08.076.07a | marútvām̐ indra mīḍhuvaḥ
08.076.07b | píbā sómaṁ śatakrato
08.076.07c | asmín yajñé puruṣṭuta

08.076.08a | túbhyéd indra marútvate
08.076.08b | sutā́ḥ sómāso adrivaḥ
08.076.08c | hr̥dā́ hūyanta ukthínaḥ

08.076.09a | píbéd indra marútsakhā
08.076.09b | sutáṁ sómaṁ díviṣṭiṣu
08.076.09c | vájraṁ śíśāna ójasā

08.076.10a | uttíṣṭhann ójasā sahá
08.076.10b | pītvī́ śípre avepayaḥ
08.076.10c | sómam indra camū́ sutám

08.076.11a | ánu tvā ródasī ubhé
08.076.11b | krákṣamāṇam akr̥petām
08.076.11c | índra yád dasyuhā́bhavaḥ

08.076.12a | vā́cam aṣṭā́padīm aháṁ
08.076.12b | návasraktim r̥taspŕ̥śam
08.076.12c | índrāt pári tanva\m mame

08.077.01a | jajñānó nú śatákratur
08.077.01b | ví pr̥chad íti mātáram
08.077.01c | ká ugrā́ḥ ké ha śr̥ṇvire

08.077.02a | ā́d īṁ śavasí abravīd
08.077.02b | aurṇavābhám ahīśúvam
08.077.02c | té putra santu niṣṭúraḥ

08.077.03a | sám ít tā́n vr̥trahā́khidat
08.077.03b | khé arā́m̐ iva khédayā
08.077.03c | právr̥ddho dasyuhā́bhavat

08.077.04a | ékayā pratidhā́pibat
08.077.04b | sākáṁ sárāṁsi triṁśátam
08.077.04c | índraḥ sómasya kāṇukā́

08.077.05a | abhí gandharvám atr̥ṇad
08.077.05b | abudhnéṣu rájassu ā́
08.077.05c | índro brahmábhya íd vr̥dhé

08.077.06a | nír āvidhyad giríbhya ā́
08.077.06b | dhāráyat pakvám odanám
08.077.06c | índro bundáṁ súātatam

08.077.07a | śatábradhna íṣus táva
08.077.07b | sahásraparṇa éka ít
08.077.07c | yám indra cakr̥ṣé yújam

08.077.08a | téna stotŕ̥bhya ā́ bhara
08.077.08b | nŕ̥bhyo nā́ribhyo áttave
08.077.08c | sadyó jātá r̥bhuṣṭhira

08.077.09a | etā́ cyautnā́ni te kr̥tā́
08.077.09b | várṣiṣṭhāni párīṇasā
08.077.09c | hr̥dā́ vīḍú adhārayaḥ

08.077.10a | víśvét tā́ víṣṇur ā́bharad
08.077.10b | urukramás tuvéṣitaḥ
08.077.10c | śatám mahiṣā́n kṣīrapākám odanáṁ
08.077.10d | varāhám índra emuṣám

08.077.11a | tuvikṣáṁ te súkr̥taṁ sūmáyaṁ dhánuḥ
08.077.11b | sādhúr bundó hiraṇyáyaḥ
08.077.11c | ubhā́ te bāhū́ ráṇiyā súsaṁskr̥ta
08.077.11d | r̥dūpé cid r̥dūvŕ̥dhā

08.078.01a | puroḷā́śaṁ no ándhasa
08.078.01b | índra sahásram ā́ bhara
08.078.01c | śatā́ ca śūra gónaam

08.078.02a | ā́ no bhara viáñjanaṁ
08.078.02b | gā́m áśvam abhiáñjanam
08.078.02c | sácā manā́ hiraṇyáyā

08.078.03a | utá naḥ karṇaśóbhanā
08.078.03b | purū́ṇi dhr̥ṣṇav ā́ bhara
08.078.03c | tuváṁ hí śr̥ṇviṣé vaso

08.078.04a | nákīṁ vr̥dhīká indra te
08.078.04b | ná suṣā́ ná sudā́ utá
08.078.04c | nā́nyás tvác chūra vāghátaḥ

08.078.05a | nákīm índro níkartave
08.078.05b | ná śakráḥ páriśaktave
08.078.05c | víśvaṁ śr̥ṇoti páśyati

08.078.06a | sá manyúm mártiyānaam
08.078.06b | ádabdho ní cikīṣate
08.078.06c | purā́ nidáś cikīṣate

08.078.07a | krátva ít pūrṇám udáraṁ
08.078.07b | turásya asti vidhatáḥ
08.078.07c | vr̥traghnáḥ somapā́vanaḥ

08.078.08a | tuvé vásūni sáṁgatā
08.078.08b | víśvā ca soma saúbhagā
08.078.08c | sudā́tu áparihvr̥tā

08.078.09a | tuvā́m íd yavayúr máma
08.078.09b | kā́mo gavyúr hiraṇyayúḥ
08.078.09c | tuvā́m aśvayúr éṣate

08.078.10a | távéd indrāhám āśásā
08.078.10b | háste dā́traṁ canā́ dade
08.078.10c | dinásya vā maghavan sámbhr̥tasya vā
08.078.10d | pūrdhí yávasya kāśínā

08.079.01a | ayáṁ kr̥tnúr ágr̥bhīto
08.079.01b | viśvajíd udbhíd ít sómaḥ
08.079.01c | ŕ̥ṣir vípraḥ kā́viyena

08.079.02a | abhí ūrṇoti yán nagnám
08.079.02b | bhiṣákti víśvaṁ yát turám
08.079.02c | prém andháḥ khyan níḥ śroṇó bhūt

08.079.03a | tuváṁ soma tanūkŕ̥dbhyo
08.079.03b | dvéṣobhyo anyákr̥tebhyaḥ
08.079.03c | urú yantā́si várūtham

08.079.04a | tuváṁ cittī́ táva dákṣair
08.079.04b | divá ā́ pr̥thivyā́ rjīṣin
08.079.04c | yā́vīr aghásya cid dvéṣaḥ

08.079.05a | arthíno yánti céd árthaṁ
08.079.05b | gáchān íd dadúṣo rātím
08.079.05c | vavr̥jyús tŕ̥ṣyataḥ kā́mam

08.079.06a | vidád yát pūrviyáṁ naṣṭám
08.079.06b | úd īm r̥tāyúm īrayat
08.079.06c | prém ā́yus tārīd átīrṇam

08.079.07a | suśévo no mr̥r̥ḷayā́kur+
08.079.07b | ádr̥ptakratur avātáḥ
08.079.07c | bhávā naḥ soma śáṁ hr̥dé

08.079.08a | mā́ naḥ soma sáṁ vīvijo
08.079.08b | mā́ ví bībhiṣathā rājan
08.079.08c | mā́ no hā́rdi tviṣā́ vadhīḥ

08.079.09a | áva yát suvé sadhásthe
08.079.09b | devā́nāṁ durmatī́r ī́kṣe
08.079.09c | rā́jann ápa dvíṣaḥ sedha
08.079.09d | mī́ḍhvo ápa srídhaḥ sedha

08.080.01a | nahí anyám baḷā́karam
08.080.01b | marḍitā́raṁ śatakrato
08.080.01c | tuváṁ na indra mr̥r̥ḷaya+

08.080.02a | yó naḥ śáśvat purā́vitha
08.080.02b | ámr̥dhro vā́jasātaye
08.080.02c | sá tváṁ na indra mr̥r̥ḷaya+

08.080.03a | kím aṅgá radhracódanaḥ
08.080.03b | sunvānásyāvitéd asi
08.080.03c | kuvít sú indra ṇaḥ śákaḥ

08.080.04a | índra prá ṇo rátham ava
08.080.04b | paścā́c cit sántam adrivaḥ
08.080.04c | purástād enam me kr̥dhi

08.080.05a | hánta ū nú kím āsase
08.080.05b | prathamáṁ no ráthaṁ kr̥dhi
08.080.05c | upamáṁ vājayú śrávaḥ

08.080.06a | ávā no vājayúṁ ráthaṁ
08.080.06b | sukáraṁ te kím ít pári
08.080.06c | asmā́n sú jigyúṣas kr̥dhi

08.080.07a | índra dŕ̥hyasva pū́r asi
08.080.07b | bhadrā́ ta eti niṣkr̥tám
08.080.07c | iyáṁ dhī́r r̥tvíyāvatī

08.080.08a | mā́ sīm avadyá ā́ bhāg
08.080.08b | urvī́ kā́ṣṭhā hitáṁ dhánam
08.080.08c | apā́vr̥ktā aratnáyaḥ

08.080.09a | turī́yaṁ nā́ma yajñíyaṁ
08.080.09b | yadā́ káras tád uśmasi
08.080.09c | ā́d ít pátir na ohase

08.080.10a | ávīvr̥dhad vo amr̥tā ámandīd
08.080.10b | ekadyū́r devā utá yā́ś ca devīḥ
08.080.10c | tásmā u rā́dhaḥ kr̥ṇuta praśastám
08.080.10d | prātár makṣū́ dhiyā́vasur jagamyāt

08.081.01a | ā́ tū́ na indra kṣumántaṁ
08.081.01b | citráṁ grābháṁ sáṁ gr̥bhāya
08.081.01c | mahāhastī́ dákṣiṇena

08.081.02a | vidmā́ hí tvā tuvikūrmíṁ
08.081.02b | tuvídeṣṇaṁ tuvī́magham
08.081.02c | tuvimātrám ávobhiḥ

08.081.03a | nahí tvā śūra devā́
08.081.03b | ná mártāso dítsantam
08.081.03c | bhīmáṁ ná gā́ṁ vāráyante

08.081.04a | éto nu índraṁ stávāma
08.081.04b | íśānaṁ vásvaḥ svarā́jam
08.081.04c | ná rā́dhasā mardhiṣan naḥ

08.081.05a | prá stoṣad úpa gāsiṣac
08.081.05b | chrávat sā́ma gīyámānam
08.081.05c | abhí rā́dhasā jugurat

08.081.06a | ā́ no bhara dákṣiṇena
08.081.06b | abhí savyéna prá mr̥śa
08.081.06c | índra mā́ no vásor nír bhāk

08.081.07a | úpa kramasva ā́ bhara
08.081.07b | dhr̥ṣatā́ dhr̥ṣṇo jánānām
08.081.07c | ádāśūṣṭarasya védaḥ

08.081.08a | índra yá u nú te ásti
08.081.08b | vā́jo víprebhiḥ sánitvaḥ
08.081.08c | asmā́bhiḥ sú táṁ sanuhi

08.081.09a | sadyojúvas te vā́jā
08.081.09b | asmábhyaṁ viśváścandrāḥ
08.081.09c | váśaiś ca makṣū́ jarante

08.082.01a | ā́ prá drava parāváto
08.082.01b | arvāvátaś ca vr̥trahan
08.082.01c | mádhvaḥ práti prábharmaṇi

08.082.02a | tīvrā́ḥ sómāsa ā́ gahi
08.082.02b | sutā́so mādayiṣṇávaḥ
08.082.02c | píbā dadhŕ̥g yáthociṣé

08.082.03a | iṣā́ mandasva ā́d u te
08.082.03b | áraṁ várāya manyáve
08.082.03c | bhúvat ta indra śáṁ hr̥dé

08.082.04a | ā́ tú aśatrav ā́ gahi
08.082.04b | ní ukthā́ni ca hūyase
08.082.04c | upamé rocané diváḥ

08.082.05a | túbhyāyám ádribhiḥ sutó
08.082.05b | góbhiḥ śrītó mádāya kám
08.082.05c | prá sóma indra hūyate

08.082.06a | índra śrudhí sú me hávam
08.082.06b | asmé sutásya gómataḥ
08.082.06c | ví pītíṁ tr̥ptím aśnuhi

08.082.07a | yá indra camaséṣu ā́
08.082.07b | sómaś camū́ṣu te sutáḥ
08.082.07c | píbéd asya tvám īśiṣe

08.082.08a | yó apsú candrámā iva
08.082.08b | sómaś camū́ṣu dádr̥śe
08.082.08c | píbéd asya tvám īśiṣe

08.082.09a | yáṁ te śyenáḥ padā́bharat
08.082.09b | tiró rájāṁsi áspr̥tam
08.082.09c | píbéd asya tvám īśiṣe

08.083.01a | devā́nām íd ávo mahát
08.083.01b | tád ā́ vr̥ṇīmahe vayám
08.083.01c | vŕ̥ṣṇām asmábhyam ūtáye

08.083.02a | té naḥ santu yújaḥ sádā
08.083.02b | váruṇo mitró aryamā́
08.083.02c | vr̥dhā́saś ca prácetasaḥ

08.083.03a | áti no viṣpitā́ purú
08.083.03b | naubhír apó ná parṣatha
08.083.03c | yūyám r̥tásya rathiyaḥ

08.083.04a | vāmáṁ no astu aryaman
08.083.04b | vāmáṁ varuṇa śáṁsiyam
08.083.04c | vāmáṁ hí āvr̥ṇīmáhe

08.083.05a | vāmásya hí pracetasa
08.083.05b | ī́śānāśo riśādasaḥ
08.083.05c | ném ādityā aghásya yát

08.083.06a | vayám íd vaḥ sudānavaḥ
08.083.06b | kṣiyánto yā́nto ádhvan ā́
08.083.06c | dévā vr̥dhā́ya hūmahe

08.083.07a | ádhi na indra eṣaaṁ
08.083.07b | víṣṇo sajātíyānaam
08.083.07c | itā́ máruto áśvinā

08.083.08a | prá bhrātr̥tváṁ sudānavo
08.083.08b | ádha dvitā́ samāniyā́
08.083.08c | mātúr gárbhe bharāmahe

08.083.09a | yūyáṁ hí ṣṭhā́ sudānava
08.083.09b | índrajyeṣṭhā abhídyavaḥ
08.083.09c | ádhā cid va utá bruve

08.084.01a | práyiṣṭhaṁ+ vo átithiṁ
08.084.01b | stuṣé mitrám iva priyám
08.084.01c | agníṁ ráthaṁ ná védiyam

08.084.02a | kavím iva prácetasaṁ
08.084.02b | yáṁ devā́so ádha dvitā́
08.084.02c | ní mártiyeṣu ādadhúḥ

08.084.03a | tuváṁ yaviṣṭha dāśúṣo
08.084.03b | nr̥ŕ̥m̐ḥ pāhi śr̥ṇudhī́ gíraḥ
08.084.03c | rákṣā tokám utá tmánā

08.084.04a | káyā te agne aṅgira
08.084.04b | ū́rjo napād úpastutim
08.084.04c | várāya deva manyáve

08.084.05a | dā́śema kásya mánasā
08.084.05b | yajñásya sahaso yaho
08.084.05c | kád u voca idáṁ námaḥ

08.084.06a | ádhā tuváṁ hí nas káro
08.084.06b | víśvā asmábhyaṁ sukṣitī́ḥ
08.084.06c | vā́jadraviṇaso gíraḥ

08.084.07a | kásya nūnám párīṇaso
08.084.07b | dhíyo jinvasi dampate
08.084.07c | góṣātā yásya te gíraḥ

08.084.08a | tám marjayanta sukrátum
08.084.08b | puroyā́vānam ājíṣu
08.084.08c | svéṣu kṣáyeṣu vājínam

08.084.09a | kṣéti kṣémebhiḥ sādhúbhir
08.084.09b | nákir yáṁ ghnánti hánti yáḥ
08.084.09c | ágne suvī́ra edhate

08.085.01a | ā́ me hávaṁ nāsatiyā
08.085.01b | áśvinā gáchataṁ yuvám
08.085.01c | mádhvaḥ sómasya pītáye

08.085.02a | imám me stómam aśvinā
08.085.02b | imám me śr̥ṇutaṁ hávam
08.085.02c | mádhvaḥ sómasya pītáye

08.085.03a | ayáṁ vāṁ kŕ̥ṣṇo aśvinā
08.085.03b | hávate vājinīvasū
08.085.03c | mádhvaḥ sómasya pītáye

08.085.04a | śr̥ṇutáṁ jaritúr hávaṁ
08.085.04b | kŕ̥ṣṇasya stuvató narā
08.085.04c | mádhvaḥ sómasya pītáye

08.085.05a | chardír yantam ádābhiyaṁ
08.085.05b | víprāya stuvaté narā
08.085.05c | mádhvaḥ sómasya pītáye

08.085.06a | gáchataṁ dāśúṣo gr̥hám
08.085.06b | itthā́ stuvató aśvinā
08.085.06c | mádhvaḥ sómasya pītáye

08.085.07a | yuñjā́thāṁ rā́sabhaṁ ráthe
08.085.07b | vīḍúaṅge vr̥ṣaṇvasū
08.085.07c | mádhvaḥ sómasya pītáye

08.085.08a | trivandhuréṇa trivŕ̥tā
08.085.08b | ráthenā́ yātam aśvinā
08.085.08c | mádhvaḥ sómasya pītáye

08.085.09a | nū́ me gíro nāsatiyā
08.085.09b | áśvinā prā́vataṁ yuvám
08.085.09c | mádhvaḥ sómasya pītáye

08.086.01a | ubhā́ hí dasrā́ bhiṣájā mayobhúvā
08.086.01b | ubhā́ dákṣasya vácaso babhūváthuḥ
08.086.01c | tā́ vāṁ víśvako havate tanūkr̥thé
08.086.01d | mā́ no ví yauṣṭaṁ sakhiyā́ mumócatam

08.086.02a | kathā́ nūnáṁ vāṁ vímanā úpa stavad
08.086.02b | yuváṁ dhíyaṁ dadathur vásya~iṣṭaye
08.086.02c | tā́ vāṁ víśvako havate tanūkr̥thé
08.086.02d | mā́ no ví yauṣṭaṁ sakhiyā́ mumócatam

08.086.03a | yuváṁ hí ṣmā purubhujemám edhatúṁ
08.086.03b | viṣṇāpúve dadáthur vásya~iṣṭaye
08.086.03c | tā́ vāṁ víśvako havate tanūkr̥thé
08.086.03d | mā́ no ví yauṣṭaṁ sakhiyā́ mumócatam

08.086.04a | utá tyáṁ vīráṁ dhanasā́m r̥jīṣíṇaṁ
08.086.04b | dūré cit sántam ávase havāmahe
08.086.04c | yásya svā́diṣṭhā sumatíḥ pitúr yathā
08.086.04d | mā́ no ví yauṣṭaṁ sakhiyā́ mumócatam

08.086.05a | r̥téna deváḥ savitā́ śamāyata
08.086.05b | r̥tásya śŕ̥ṅgam urviyā́ ví paprathe
08.086.05c | r̥táṁ sāsāha máhi cit pr̥tanyató
08.086.05d | mā́ no ví yauṣṭaṁ sakhiyā́ mumócatam

08.087.01a | dyumnī́ vāṁ stómo aśvinā
08.087.01b | krívir ná séka ā́ gatam
08.087.01c | mádhvaḥ sutásya sá diví priyó narā
08.087.01d | pātáṁ gaurā́v ivériṇe

08.087.02a | píbataṁ gharmám mádhumantam aśvinā
08.087.02b | ā́ barhíḥ sīdataṁ narā
08.087.02c | tā́ mandasānā́ mánuṣo duroṇá ā́
08.087.02d | ní pātaṁ védasā váyaḥ

08.087.03a | ā́ vāṁ víśvābhir ūtíbhiḥ
08.087.03b | priyámedhā ahūṣata
08.087.03c | tā́ vartír yātam úpa vr̥ktábarhiṣo
08.087.03d | júṣṭaṁ yajñáṁ díviṣṭiṣu

08.087.04a | píbataṁ sómam mádhumantam aśvinā
08.087.04b | ā́ barhíḥ sīdataṁ sumát
08.087.04c | tā́ vāvr̥dhānā́ úpa suṣṭutíṁ divó
08.087.04d | gantáṁ gaurā́v ivériṇam

08.087.05a | ā́ nūnáṁ yātam aśvinā
08.087.05b | áśvebhiḥ pruṣitápsubhiḥ
08.087.05c | dásrā híraṇyavartanī śubhas patī
08.087.05d | pātáṁ sómam r̥tāvr̥dhā

08.087.06a | vayáṁ hí vāṁ hávāmahe vipanyávo
08.087.06b | víprāso vā́jasātaye
08.087.06c | tā́ valgū́ dasrā́ purudáṁsasā dhiyā́
08.087.06d | áśvinā śruṣṭī́ ā́ gatam

08.088.01a | táṁ vo dasmám r̥tīṣáhaṁ
08.088.01b | vásor mandānám ándhasaḥ
08.088.01c | abhí vatsáṁ ná svásareṣu dhenáva
08.088.01d | índraṁ gīrbhír navāmahe

08.088.02a | dyukṣáṁ sudā́nuṁ táviṣībhir ā́vr̥taṁ
08.088.02b | giríṁ ná purubhójasam
08.088.02c | kṣumántaṁ vā́jaṁ śatínaṁ sahasríṇam
08.088.02d | makṣū́ gómantam īmahe

08.088.03a | ná tvā br̥hánto ádrayo
08.088.03b | váranta indra vīḷávaḥ
08.088.03c | yád dítsasi stuvaté mā́vate vásu
08.088.03d | nákiṣ ṭád ā́ mināti te

08.088.04a | yóddhāsi krátvā śávasotá daṁsánā
08.088.04b | víśvā jātā́bhí majmánā
08.088.04c | ā́ tvāyám arká ūtáye vavartati
08.088.04d | yáṁ gótamā ájījanan

08.088.05a | prá hí ririkṣá ójasā
08.088.05b | divó ántebhiyas pári
08.088.05c | ná tvā vivyāca rája indra pā́rthivam
08.088.05d | ánu svadhā́ṁ vavakṣitha

08.088.06a | nákiḥ páriṣṭir maghavan maghásya te
08.088.06b | yád dāśúṣe daśasyási
08.088.06c | asmā́kam bodhi ucáthasya coditā́
08.088.06d | máṁhiṣṭho vā́jasātaye

08.089.01a | br̥hád índrāya gāyata
08.089.01b | máruto vr̥trahántamam
08.089.01c | yéna jyótir ájanayann r̥tāvŕ̥dho
08.089.01d | deváṁ devā́ya jā́gr̥vi

08.089.02a | ápādhamad abhíśastīr aśastihā́
08.089.02b | áthéndro dyumnī́ ā́bhavat
08.089.02c | devā́s ta indra sakhiyā́ya yemire
08.089.02d | bŕ̥hadbhāno márudgaṇa

08.089.03a | prá va índrāya br̥haté
08.089.03b | máruto bráhma arcata
08.089.03c | vr̥tráṁ hanati vr̥trahā́ śatákratur
08.089.03d | vájreṇa śatáparvaṇā

08.089.04a | abhí prá bhara dhr̥ṣatā́ dhr̥ṣanmanaḥ
08.089.04b | śrávaś cit te asad br̥hát
08.089.04c | árṣantu ā́po jávasā ví mātáro
08.089.04d | háno vr̥tráṁ jáyā súvaḥ

08.089.05a | yáj jā́yathā apūrviya
08.089.05b | mághavan vr̥trahátyāya
08.089.05c | tát pr̥thivī́m aprathayas
08.089.05d | tád astabhnā utá dyáam

08.089.06a | tát te yajñó ajāyata
08.089.06b | tád arká utá háskr̥tiḥ
08.089.06c | tád víśvam abhibhū́r asi
08.089.06d | yáj jātáṁ yác ca jántuvam

08.089.07a | āmā́su pakvám aíraya
08.089.07b | ā́ sū́ryaṁ rohayo diví
08.089.07c | gharmáṁ ná sā́man tapatā suvr̥ktíbhir
08.089.07d | júṣṭaṁ gírvaṇase br̥hát

08.090.01a | ā́ no víśvāsu háviya
08.090.01b | índraḥ samátsu bhūṣatu
08.090.01c | úpa bráhmāṇi sávanāni vr̥trahā́
08.090.01d | paramajyā́ ŕ̥cīṣamaḥ

08.090.02a | tuváṁ dātā́ prathamó rā́dhasām asi
08.090.02b | ási satyá īśānakŕ̥t
08.090.02c | tuvidyumnásya yújiyā́ vr̥ṇīmahe
08.090.02d | putrásya śávaso maháḥ

08.090.03a | bráhmā ta indra girvaṇaḥ
08.090.03b | kriyánte ánatidbhutā
08.090.03c | imā́ juṣasva hariaśva yójanā
08.090.03d | índra yā́ te ámanmahi

08.090.04a | tuváṁ hí satyó maghavann ánānato
08.090.04b | vr̥trā́ bhū́ri nir̥ñjáse
08.090.04c | sá tváṁ śaviṣṭha vajrahasta dāśúṣe
08.090.04d | arvā́ñcaṁ rayím ā́ kr̥dhi

08.090.05a | tuvám indra yaśā́ asi
08.090.05b | r̥jīṣī́ śavasas pate
08.090.05c | tváṁ vr̥trā́ṇi haṁsy apratī́ni éka íd
08.090.05d | ánuttā carṣaṇīdhŕ̥tā

08.090.06a | tám u tvā nūnám asura prácetasaṁ
08.090.06b | rā́dho bhāgám ivemahe
08.090.06c | mahī́va kŕ̥ttiḥ śaraṇā́ ta indra
08.090.06d | prá te sumnā́ no aśnavan

08.091.01a | kaníyā vā́r avāyatī́
08.091.01b | sómam ápi srutā́vidat
08.091.01c | ástam bháranti abravīd
08.091.01d | índrāya sunavai tuvā
08.091.01e | śakrā́ya sunavai tuvā

08.091.02a | asaú yá éṣi vīrakó
08.091.02b | gr̥háṁ-gr̥haṁ vicā́kaśad
08.091.02c | imáṁ jámbhasutam piba
08.091.02d | dhānā́vantaṁ karambhíṇam
08.091.02e | apūpávantam ukthínam

08.091.03a | ā́ caná tvā cikitsāmo
08.091.03b | ádhi caná tvā némasi
08.091.03c | śánair 'va@ śanakaír iva
08.091.03d | índrāyendo pári srava

08.091.04a | kuvíc chákat kuvít kárat
08.091.04b | kuvín no vásyasas kárat
08.091.04c | kuvít patidvíṣo yatī́r
08.091.04d | índreṇa saṁgámāmahai

08.091.05a | imā́ni trī́ṇi viṣṭápā
08.091.05b | tā́ni indra ví rohaya
08.091.05c | śíras tatásya urvárām
08.091.05d | ā́d idám ma úpodáre

08.091.06a | asaú ca yā́ na urvárā
08.091.06b | ā́d imā́ṁ tanúvam máma
08.091.06c | átho tatásya yác chíraḥ
08.091.06d | sárvā tā́ romaśā́ kr̥dhi

08.091.07a | khé ráthasya khé ánasaḥ
08.091.07b | khé yugásya śatakrato
08.091.07c | apālā́m indra tríṣ pūtvī́
08.091.07d | ákr̥ṇoḥ sū́riyatvacam

08.092.01a | páantam ā́ vo ándhasa
08.092.01b | índram abhí prá gāyata
08.092.01c | viśvāsā́haṁ śatákratum
08.092.01d | máṁhiṣṭhaṁ carṣaṇīnáam

08.092.02a | puruhūtám puruṣṭutáṁ
08.092.02b | gāthāníyaṁ sánaśrutam
08.092.02c | índra íti bravītana

08.092.03a | índra ín no mahā́naaṁ
08.092.03b | dātā́ vā́jānaaṁ nr̥túḥ
08.092.03c | mahā́m̐ abhijñú ā́ yamat

08.092.04a | ápād u śiprī́ ándhasaḥ
08.092.04b | sudákṣasya prahoṣíṇaḥ
08.092.04c | índor índro yávāśiraḥ

08.092.05a | tám u abhí prá arcata
08.092.05b | índraṁ sómasya pītáye
08.092.05c | tád íd dhí asya várdhanam

08.092.06a | asyá pītvā́ mádānaaṁ
08.092.06b | devó devásya ójasā
08.092.06c | víśvābhí bhúvanā bhuvat

08.092.07a | tiyám u vaḥ satrāsā́haṁ
08.092.07b | víśvāsu gīrṣú ā́yatam
08.092.07c | ā́ cyāvayasi ūtáye

08.092.08a | yudhmáṁ sántam anarvā́ṇaṁ
08.092.08b | somapā́m ánapacyutam
08.092.08c | náram avāriyákratum

08.092.09a | śíkṣā ṇa indra rāyá ā́
08.092.09b | purú vidvā́m̐ r̥cīṣama
08.092.09c | ávā naḥ pā́riye dháne

08.092.10a | átaś cid indra ṇa úpa
08.092.10b | ā́ yāhi śatávājayā
08.092.10c | iṣā́ sahásravājayā

08.092.11a | áyāma dhī́vato dhíyo
08.092.11b | árvadbhiḥ śakra godare
08.092.11c | jáyema pr̥tsú vajrivaḥ

08.092.12a | vayám u tvā śatakrato
08.092.12b | gā́vo ná yávaseṣu ā́
08.092.12c | ukthéṣu raṇayāmasi

08.092.13a | víśvā hí martiyatvanā́
08.092.13b | anukāmā́ śatakrato
08.092.13c | áganma vajrinn āśásaḥ

08.092.14a | tuvé sú putra śavaso
08.092.14b | ávr̥tran kā́makātayaḥ
08.092.14c | ná tvā́m indrā́ti ricyate

08.092.15a | sá no vr̥ṣan sániṣṭhayā
08.092.15b | sáṁ ghoráyā dravitnuvā́
08.092.15c | dhiyā́viḍḍhi púraṁdhiyā

08.092.16a | yás te nūnáṁ śatakratav
08.092.16b | índra dyumnítamo mádaḥ
08.092.16c | téna nūnám máde madeḥ

08.092.17a | yás te citráśravastamo
08.092.17b | yá indra vr̥trahántamaḥ
08.092.17c | yá ojodā́tamo mádaḥ

08.092.18a | vidmā́ hí yás te adrivas
08.092.18b | tvā́dattaḥ satya somapāḥ
08.092.18c | víśvāsu dasma kr̥ṣṭíṣu

08.092.19a | índrāya mádvane sutám
08.092.19b | pári ṣṭobhantu no gíraḥ
08.092.19c | arkám arcantu kārávaḥ

08.092.20a | yásmin víśvā ádhi śríyo
08.092.20b | ráṇanti saptá saṁsádaḥ
08.092.20c | índraṁ suté havāmahe

08.092.21a | tríkadrukeṣu cétanaṁ
08.092.21b | devā́so yajñám atnata
08.092.21c | tám íd vardhantu no gíraḥ

08.092.22a | ā́ tvā viśantu índavaḥ
08.092.22b | samudrám iva síndhavaḥ
08.092.22c | ná tvā́m indrā́ti ricyate

08.092.23a | vivyáktha mahinā́ vr̥ṣan
08.092.23b | bhakṣáṁ sómasya jāgr̥ve
08.092.23c | yá indra jaṭháreṣu te

08.092.24a | áraṁ ta indra kukṣáye
08.092.24b | sómo bhavatu vr̥trahan
08.092.24c | áraṁ dhā́mabhya índavaḥ

08.092.25a | áram áśvāya gāyati
08.092.25b | śrutákakṣo áraṁ gáve
08.092.25c | áram índrasya dhā́mane

08.092.26a | áraṁ hí ṣma sutéṣu ṇaḥ
08.092.26b | sómeṣu indra bhū́ṣasi
08.092.26c | áraṁ te śakra dāváne

08.092.27a | parākā́ttāc cid adrivas
08.092.27b | tuvā́ṁ nakṣanta no gíraḥ
08.092.27c | áraṁ gamāma te vayám

08.092.28a | evā́ hí ási vīrayúr
08.092.28b | evā́ śū́ra utá sthiráḥ
08.092.28c | evā́ te rā́dhiyam mánaḥ

08.092.29a | evā́ rātís tuvīmagha
08.092.29b | víśvebhir dhāyi dhātŕ̥bhiḥ
08.092.29c | ádhā cid indra me sácā

08.092.30a | mó ṣú brahméva tandrayúr
08.092.30b | bhúvo vājānaam pate
08.092.30c | mátsvā sutásya gómataḥ

08.092.31a | mā́ na indrābhí ādíśaḥ
08.092.31b | sū́ro aktúṣu ā́ yaman
08.092.31c | tuvā́ yujā́ vanema tát

08.092.32a | tváyéd indra yujā́ vayám
08.092.32b | práti bruvīmahi spŕ̥dhaḥ
08.092.32c | tvám asmā́kaṁ táva smasi

08.092.33a | túvā́m íd dhí tuvāyávo
08.092.33b | anunónuvataś cárān
08.092.33c | sákhāya indra kārávaḥ

08.093.01a | úd ghéd abhí śrutā́maghaṁ
08.093.01b | vr̥ṣabháṁ náriyāpasam
08.093.01c | ástāram eṣi sūriya

08.093.02a | náva yó navatím púro
08.093.02b | bibhéda bāhúojasā
08.093.02c | áhiṁ ca vr̥trahā́vadhīt

08.093.03a | sá na índraḥ śiváḥ sákhā
08.093.03b | áśvāvad gómad yávamat
08.093.03c | urúdhāreva dohate

08.093.04a | yád adyá kác ca vr̥trahann
08.093.04b | udágā abhí sūriya
08.093.04c | sárvaṁ tád indra te váśe

08.093.05a | yád vā pravr̥ddha satpate
08.093.05b | ná marā íti mányase
08.093.05c | utó tát satyám ít táva

08.093.06a | yé sómāsaḥ parāváti
08.093.06b | yé arvāváti sunviré
08.093.06c | sárvāṁs tā́m̐ indra gachasi

08.093.07a | tám índraṁ vājayāmasi
08.093.07b | mahé vr̥trā́ya hántave
08.093.07c | sá vŕ̥ṣā vr̥ṣabhó bhuvat

08.093.08a | índraḥ sá dā́mane kr̥tá
08.093.08b | ójiṣṭhaḥ sá máde hitáḥ
08.093.08c | dyumnī́ ślokī́ sá somiyáḥ

08.093.09a | girā́ vájro ná sámbhr̥taḥ
08.093.09b | sábalo ánapacyutaḥ
08.093.09c | vavakṣá r̥ṣvó ástr̥taḥ

08.093.10a | durgé cin naḥ sugáṁ kr̥dhi
08.093.10b | gr̥ṇāná indra girvaṇaḥ
08.093.10c | tuváṁ ca maghavan váśaḥ

08.093.11a | yásya te nū́ cid ādíśaṁ
08.093.11b | ná minánti svarā́jiyam
08.093.11c | ná devó nā́dhrigur jánaḥ

08.093.12a | ádhā te ápratiṣkutaṁ
08.093.12b | devī́ śúṣmaṁ saparyataḥ
08.093.12c | ubhé suśipra ródasī

08.093.13a | tuvám etád adhārayaḥ
08.093.13b | kr̥ṣṇā́su róhiṇīṣu ca
08.093.13c | páruṣṇīṣu rúśat páyaḥ

08.093.14a | ví yád áher ádha tviṣó
08.093.14b | víśve devā́so ákramuḥ
08.093.14c | vidán mr̥gásya tā́m̐ ámaḥ

08.093.15a | ā́d u me nivaró bhuvad
08.093.15b | vr̥trahā́diṣṭa paúṁsiyam
08.093.15c | ájātaśatrur ástr̥taḥ

08.093.16a | śrutáṁ vo vr̥trahántamam
08.093.16b | prá śárdhaṁ carṣaṇīnáam
08.093.16c | ā́ śuṣe rā́dhase mahé

08.093.17a | ayā́ dhiyā́ ca gavyayā́
08.093.17b | púruṇāman púruṣṭuta
08.093.17c | yát sóme-soma ā́bhavaḥ

08.093.18a | bodhínmanā íd astu no
08.093.18b | vr̥trahā́ bhū́riāsutiḥ
08.093.18c | śr̥ṇótu śakrá āśíṣam

08.093.19a | káyā tuváṁ na ūtiyā́
08.093.19b | abhí prá mandase vr̥ṣan
08.093.19c | káyā stotŕ̥bhya ā́ bhara

08.093.20a | kásya vŕ̥ṣā suté sácā
08.093.20b | niyútvān vr̥ṣabhó raṇat
08.093.20c | vr̥trahā́ sómapītaye

08.093.21a | abhī́ ṣú ṇas tuváṁ rayím
08.093.21b | mandasānáḥ sahasríṇam
08.093.21c | prayantā́ bodhi dāśúṣe

08.093.22a | pátnīvantaḥ sutā́ imá
08.093.22b | uśánto yanti vītáye
08.093.22c | apā́ṁ jágmir nicumpuṇáḥ

08.093.23a | iṣṭā́ hótrā asr̥kṣata
08.093.23b | índraṁ vr̥dhā́so adhvaré
08.093.23c | áchāvabhr̥thám ójasā

08.093.24a | ihá tyā́ sadhamā́diyā
08.093.24b | hárī híraṇyakeśiyā
08.093.24c | voḷhā́m abhí práyo hitám

08.093.25a | túbhyaṁ sómāḥ sutā́ imé
08.093.25b | stīrṇám barhír vibhāvaso
08.093.25c | stotŕ̥bhya índram ā́ vaha

08.093.26a | ā́ te dákṣaṁ ví rocanā́
08.093.26b | dádhad rátnā ví dāśúṣe
08.093.26c | stotŕ̥bhya índram arcata

08.093.27a | ā́ te dadhāmi indriyám
08.093.27b | ukthā́ víśvā śatakrato
08.093.27c | stotŕ̥bhya indra mr̥r̥ḷaya+

08.093.28a | bhadrám-bhadraṁ na ā́ bhara
08.093.28b | íṣam ū́rjaṁ śatakrato
08.093.28c | yád indra mr̥r̥ḷáyāsi+ naḥ

08.093.29a | sá no víśvāni ā́ bhara
08.093.29b | suvitā́ni śatakrato
08.093.29c | yád indra mr̥r̥ḷáyāsi+ naḥ

08.093.30a | tuvā́m íd vr̥trahantama
08.093.30b | sutā́vanto havāmahe
08.093.30c | yád indra mr̥r̥ḷáyāsi+ naḥ

08.093.31a | úpa no háribhiḥ sutáṁ
08.093.31b | yāhí madānaam pate
08.093.31c | úpa no háribhiḥ sutám

08.093.32a | dvitā́ yó vr̥trahántamo
08.093.32b | vidá índraḥ śatákratuḥ
08.093.32c | úpa no háribhiḥ sutám

08.093.33a | tváṁ hí vr̥trahann eṣaam
08.093.33b | pātā́ sómānaam ási
08.093.33c | úpa no háribhiḥ sutám

08.093.34a | índra iṣé dadātu na
08.093.34b | r̥bhukṣáṇam r̥bhúṁ rayím
08.093.34c | vājī́ dadātu vājínam

08.094.01a | gaúr dhayati marútaaṁ
08.094.01b | śravasyúr mātā́ maghónām
08.094.01c | yuktā́ váhnī ráthānaam

08.094.02a | yásyā devā́ upásthe
08.094.02b | vratā́ víśve dhāráyante
08.094.02c | sū́riyāmā́sā dr̥śé kám

08.094.03a | tát sú no víśve aryá ā́
08.094.03b | sádā gr̥ṇanti kārávaḥ
08.094.03c | marútaḥ sómapītaye

08.094.04a | ásti sómo ayáṁ sutáḥ
08.094.04b | píbanti asya marútaḥ
08.094.04c | utá svarā́jo aśvínā

08.094.05a | píbanti mitró aryamā́
08.094.05b | tánā pūtásya váruṇaḥ
08.094.05c | triṣadhasthásya jā́vataḥ

08.094.06a | utó nú asya jóṣam ā́m̐
08.094.06b | índraḥ sutásya gómataḥ
08.094.06c | prātár hóteva matsati

08.094.07a | kád atviṣanta sūráyas
08.094.07b | tirá ā́pa iva srídhaḥ
08.094.07c | árṣanti pūtádakṣasaḥ

08.094.08a | kád vo adyá mahā́naaṁ
08.094.08b | devā́naam ávo vr̥ṇe
08.094.08c | tmánā ca dasmávarcasām

08.094.09a | ā́ yé víśvā pā́rthivāni
08.094.09b | papráthan rocanā́ diváḥ
08.094.09c | marútaḥ sómapītaye

08.094.10a | tiyā́n nú pūtádakṣaso
08.094.10b | divó vo maruto huve
08.094.10c | asyá sómasya pītáye

08.094.11a | tiyā́n nú yé ví ródasī
08.094.11b | tastabhúr marúto huve
08.094.11c | asyá sómasya pītáye

08.094.12a | tiyáṁ nú mā́rutaṁ gaṇáṁ
08.094.12b | giriṣṭhā́ṁ vŕ̥ṣaṇaṁ huve
08.094.12c | asyá sómasya pītáye

08.095.01a | ā́ tvā gíro rathī́r iva
08.095.01b | ásthuḥ sutéṣu girvaṇaḥ
08.095.01c | abhí tvā sám anūṣata
08.095.01d | índra vatsáṁ ná mātáraḥ

08.095.02a | ā́ tvā śukrā́ acucyavuḥ
08.095.02b | sutā́sa indra girvaṇaḥ
08.095.02c | píbā tú asya ándhasa
08.095.02d | índra víśvāsu te hitám

08.095.03a | píbā sómam mádāya kám
08.095.03b | índra śyenā́bhr̥taṁ sutám
08.095.03c | tuváṁ hí śáśvatīnaam
08.095.03d | pátī rā́jā viśā́m ási

08.095.04a | śrudhī́ hávaṁ tiraściyā́
08.095.04b | índra yás tvā saparyáti
08.095.04c | suvī́riyasya gómato
08.095.04d | rāyás pūrdhi mahā́m̐ asi

08.095.05a | índra yás te návīyasīṁ
08.095.05b | gíram mandrā́m ájījanat
08.095.05c | cikitvínmanasaṁ dhíyam
08.095.05d | pratnā́m r̥tásya pipyúṣīm

08.095.06a | tám u ṣṭavāma yáṁ gíra
08.095.06b | índram ukthā́ni vāvr̥dhúḥ
08.095.06c | purū́ṇi asya paúṁsiyā
08.095.06d | síṣāsanto vanāmahe

08.095.07a | éto nu índraṁ stávāma
08.095.07b | śuddháṁ śuddhéna sā́manā
08.095.07c | śuddhaír ukthaír vāvr̥dhvā́ṁsaṁ
08.095.07d | śuddhá āśī́rvān mamattu

08.095.08a | índra śuddhó na ā́ gahi
08.095.08b | śuddháḥ śuddhā́bhir ūtíbhiḥ
08.095.08c | śuddhó rayíṁ ní dhāraya
08.095.08d | śuddhó mamaddhi somiyáḥ

08.095.09a | índra śuddhó hí no rayíṁ
08.095.09b | śuddhó rátnāni dāśúṣe
08.095.09c | śuddhó vr̥trā́ṇi jighnase
08.095.09d | śuddhó vā́jaṁ siṣāsasi

08.096.01a | asmā́ uṣā́sa ā́tiranta yā́mam
08.096.01b | índrāya náktam ū́rmiyāḥ suvā́caḥ
08.096.01c | asmā́ ā́po mātáraḥ saptá tasthur
08.096.01d | nŕ̥bhyas tárāya síndhavaḥ supārā́ḥ

08.096.02a | átividdhā vithuréṇā cid ástrā
08.096.02b | tríḥ saptá sā́nu sáṁhitā girīṇā́m
08.096.02c | ná tád devó ná mártiyas tuturyād
08.096.02d | yā́ni právr̥ddho vr̥ṣabháś cakā́ra

08.096.03a | índrasya vájra āyasó nímiśla
08.096.03b | índrasya bāhuvór bhū́yiṣṭham ójaḥ
08.096.03c | śīrṣánn índrasya krátavo nireká
08.096.03d | āsánn éṣanta śrútiyā upāké

08.096.04a | mánye tvā yajñíyaṁ yajñíyānām
08.096.04b | mánye tvā cyávanam ácyutānām
08.096.04c | mánye tvā sátvanām indra ketúm
08.096.04d | mánye tvā vr̥ṣabháṁ carṣaṇīnā́m

08.096.05a | ā́ yád vájram bāhuvór indra dhátse
08.096.05b | madacyútam áhaye hántavā́ u
08.096.05c | prá párvatā ánavanta prá gā́vaḥ
08.096.05d | prá brahmā́ṇo abhinákṣanta índram

08.096.06a | tám u ṣṭavāma yá imā́ jajā́na
08.096.06b | víśvā jātā́ni ávarāṇi asmāt
08.096.06c | índreṇa mitráṁ didhiṣema gīrbhír
08.096.06d | úpo námobhir vr̥ṣabháṁ viśema

08.096.07a | vr̥trásya tvā śvasáthād ī́ṣamāṇā
08.096.07b | víśve devā́ ajahur yé sákhāyaḥ
08.096.07c | marúdbhir indra sakhiyáṁ te astu
08.096.07d | áthemā́ víśvāḥ pŕ̥tanā jayāsi

08.096.08a | tríḥ ṣaṣṭís tvā marúto vāvr̥dhānā́
08.096.08b | usrā́ iva rāśáyo yajñíyāsaḥ
08.096.08c | úpa tvémaḥ kr̥dhí no bhāgadhéyaṁ
08.096.08d | śúṣmaṁ ta enā́ havíṣā vidhema

08.096.09a | tigmám ā́yudham marútām ánīkaṁ
08.096.09b | kás ta indra práti vájraṁ dadharṣa
08.096.09c | anāyudhā́so ásurā adevā́ś
08.096.09d | cakréṇa tā́m̐ ápa vapa r̥jīṣin

08.096.10a | mahá ugrā́ya taváse suvr̥ktím
08.096.10b | prá īraya śivátamāya paśváḥ
08.096.10c | gírvāhase gíra índrāya pūrvī́r
08.096.10d | dhehí tanúve kuvíd aṅgá védat

08.096.11a | ukthávāhase vibhúve manīṣā́ṁ
08.096.11b | drúṇā ná pārám īrayā nadī́nām
08.096.11c | ní spr̥śa dhiyā́ tanúvi śrutásya
08.096.11d | júṣṭatarasya kuvíd aṅgá védat

08.096.12a | tád viviḍḍhi yát ta índro jújoṣat
08.096.12b | stuhí suṣṭutíṁ námasā́ vivāsa
08.096.12c | úpa bhūṣa jaritar mā́ ruvaṇyaḥ
08.096.12d | śrāváyā vā́caṁ kuvíd aṅgá védat

08.096.13a | áva drapsó aṁśumátīm atiṣṭhad
08.096.13b | iyānáḥ kr̥ṣṇó daśábhiḥ sahásraiḥ
08.096.13c | ā́vat tám índraḥ śáciyā dhámantam
08.096.13d | ápa snéhitīr nr̥máṇā adhatta

08.096.14a | drapsám apaśyaṁ víṣuṇe cárantam
08.096.14b | upahvaré nadíyo aṁśumátyāḥ
08.096.14c | nábho ná kr̥ṣṇám avatasthivā́ṁsam
08.096.14d | íṣyāmi vo vr̥ṣaṇo yúdhyatājaú

08.096.15a | ádha drapsó aṁśumátyā upásthe
08.096.15b | ádhārayat tanúvaṁ titviṣāṇáḥ
08.096.15c | víśo ádevīr abhí ācárantīr
08.096.15d | bŕ̥haspátinā yujéndraḥ sasāhe

08.096.16a | tuváṁ ha tyát saptábhyo jā́yamāno
08.096.16b | aśatrúbhyo abhavaḥ śátrur indra
08.096.16c | gūḷhé dyā́vāpr̥thivī́ ánv avindo
08.096.16d | vibhumádbhyo bhúvanebhyo ráṇaṁ dhāḥ

08.096.17a | tuváṁ ha tyád apratimānám ójo
08.096.17b | vájreṇa vajrin dhr̥ṣitó jaghantha
08.096.17c | tváṁ śúṣṇasya ávātiro vádhatrais
08.096.17d | tuváṁ gā́ indra śáciyéd avindaḥ

08.096.18a | tuváṁ ha tyád vr̥ṣabha carṣaṇīnā́ṁ
08.096.18b | ghanó vr̥trā́ṇāṁ taviṣó babhūtha
08.096.18c | tuváṁ síndhūm̐r asr̥jas tastabhānā́n
08.096.18d | tuvám apó ajayo dāsápatnīḥ

08.096.19a | sá sukrátū ráṇitā yáḥ sutéṣu
08.096.19b | ánuttamanyur yó áheva revā́n
08.096.19c | yá éka ín nári ápāṁsi kártā
08.096.19d | sá vr̥trahā́ práti íd anyám āhuḥ

08.096.20a | sá vr̥trahā́ índaraś+ carṣaṇīdhŕ̥t
08.096.20b | táṁ suṣṭutiyā́ háviyaṁ huvema
08.096.20c | sá prāvitā́ maghávā no 'dhivaktā́
08.096.20d | sá vā́jasya śravasíyasya dātā́

08.096.21a | sá vr̥trahā́ índara+ r̥bhukṣā́ḥ
08.096.21b | sadyó jajñānó háviyo babhūva
08.096.21c | kr̥ṇvánn ápāṁsi náriyā purū́ṇi
08.096.21d | sómo ná pītó háviyaḥ sákhibhyaḥ

08.097.01a | yā́ indra bhúja ā́bharaḥ
08.097.01b | súvarvām̐ ásurebhiyaḥ
08.097.01c | stotā́ram ín maghavann asya vardhaya
08.097.01d | yé ca tvé vr̥ktábarhiṣaḥ

08.097.02a | yám indra dadhiṣé tuvám
08.097.02b | áśvaṁ gā́m bhāgám ávyayam
08.097.02c | yájamāne sunvatí dákṣiṇāvati
08.097.02d | tásmin táṁ dhehi mā́ paṇaú

08.097.03a | yá indra sásti avrató
08.097.03b | anuṣvā́pam ádevayuḥ
08.097.03c | svaíḥ ṣá évair mumurat póṣiyaṁ rayíṁ
08.097.03d | sanutár dhehi táṁ tátaḥ

08.097.04a | yác chakrā́si parāváti
08.097.04b | yád arvāváti vr̥trahan
08.097.04c | átas tvā gīrbhír dyugád indra keśíbhiḥ
08.097.04d | sutā́vām̐ ā́ vivāsati

08.097.05a | yád vā́si rocané diváḥ
08.097.05b | samudrásyā́dhi viṣṭápi
08.097.05c | yát pā́rthive sádane vr̥trahantama
08.097.05d | yád antárikṣa ā́ gahi

08.097.06a | sá naḥ sómeṣu somapāḥ
08.097.06b | sutéṣu śavasas pate
08.097.06c | mādáyasva rā́dhasā sūnŕ̥tāvata
08.097.06d | índra rāyā́ párīṇasā

08.097.07a | mā́ na indra párā vr̥ṇag
08.097.07b | bhávā naḥ sadhamā́diyaḥ
08.097.07c | tuváṁ na ūtī́ tuvám ín na ā́piyam
08.097.07d | mā́ na indra párā vr̥ṇak

08.097.08a | asmé indra sácā suté
08.097.08b | ní ṣadā pītáye mádhu
08.097.08c | kr̥dhī́ jaritré maghavann ávo mahád
08.097.08d | asmé indra sácā suté

08.097.09a | ná tvā devā́sa āśata
08.097.09b | ná mártiyāso adrivaḥ
08.097.09c | víśvā jātā́ni śávasābhibhū́r asi
08.097.09d | ná tvā devā́sa āśata

08.097.10a | víśvāḥ pŕ̥tanā abhibhū́taraṁ náraṁ
08.097.10b | sajū́s tatakṣur índraṁ jajanúś ca rājáse
08.097.10c | krátvā váriṣṭhaṁ vára āmúrim utá
08.097.10d | ugrám ójiṣṭhaṁ tavásaṁ tarasvínam

08.097.11a | sám īṁ rebhā́so asvarann
08.097.11b | índraṁ sómasya pītáye
08.097.11c | súvarpatiṁ yád īṁ vr̥dhé
08.097.11d | dhr̥távrato hí ójasā sám ūtíbhiḥ

08.097.12a | nemíṁ namanti cákṣasā
08.097.12b | meṣáṁ víprā abhisvárā
08.097.12c | sudītáyo vo adrúho ápi kárṇe
08.097.12d | tarasvínaḥ sám ŕ̥kvabhiḥ

08.097.13a | tám índraṁ johavīmi maghávānam ugráṁ
08.097.13b | satrā́ dádhānam ápratiṣkutaṁ śávāṁsi
08.097.13c | máṁhiṣṭho gīrbhír ā́ ca yajñíyo vavártad
08.097.13d | rāyé no víśvā supáthā kr̥ṇotu vajrī́

08.097.14a | tuvám púra indara+ cikíd enā
08.097.14b | ví ójasā śaviṣṭha śakra nāśayádhyai
08.097.14c | tuvád víśvāni bhúvanāni vajrin
08.097.14d | dyā́vā rejete pr̥thivī́ ca bhīṣā́

08.097.15a | tán ma r̥tám indra śūra citra pātu
08.097.15b | apó ná vajrin duritā́ti parṣi bhū́ri
08.097.15c | kadā́ na indra rāyá ā́ daśasyer
08.097.15d | viśvápsnyasya spr̥hayā́yiyasya rājan

08.098.01a | índrāya sā́ma gāyata
08.098.01b | víprāya br̥haté br̥hát
08.098.01c | dharmakŕ̥te vipaścíte panasyáve

08.098.02a | tuvám indrābhibhū́r asi
08.098.02b | tuváṁ sū́ryam arocayaḥ
08.098.02c | viśvákarmā viśvádevo mahā́m̐ asi

08.098.03a | vibhrā́jañ jyótiṣā súvar
08.098.03b | ágacho rocanáṁ diváḥ
08.098.03c | devā́s ta indra sakhiyā́ya yemire

08.098.04a | ā́ indra no gadhi priyáḥ
08.098.04b | satrājíd ágohiyaḥ
08.098.04c | girír ná viśvátas pr̥thúḥ pátir diváḥ

08.098.05a | abhí hí satya somapā
08.098.05b | ubhé babhū́tha ródasī
08.098.05c | índrā́si sunvató vr̥dháḥ pátir diváḥ

08.098.06a | tuváṁ hí śáśvatīnaam
08.098.06b | índra dartā́ purā́m ási
08.098.06c | hantā́ dásyor mánor vr̥dháḥ pátir diváḥ

08.098.07a | ádhā hí indra girvaṇa
08.098.07b | úpa tvā kā́mān maháḥ sasr̥jmáhe
08.098.07c | udéva yánta udábhiḥ

08.098.08a | váar ṇá tvā yaviyā́bhir
08.098.08b | várdhanti śūra bráhmāṇi
08.098.08c | vāvr̥dhvā́ṁsaṁ cid adrivo divé-dive

08.098.09a | yuñjánti hárī iṣirásya gā́thayā
08.098.09b | uraú rátha urúyuge
08.098.09c | indravā́hā vacoyújā

08.098.10a | tuváṁ na indra ā́ bharam̐
08.098.10b | ójo nr̥mṇáṁ śatakrato vicarṣaṇe
08.098.10c | ā́ vīrám pr̥tanāṣáham

08.098.11a | tuváṁ hí naḥ pitā́ vaso
08.098.11b | tuvám mātā́ śatakrato babhū́vitha
08.098.11c | ádhā te sumnám īmahe

08.098.12a | tuvā́ṁ śuṣmin puruhūta vājayántam
08.098.12b | úpa bruve śatakrato
08.098.12c | sá no rāsva suvī́riyam

08.099.01a | tuvā́m idā́ hiyó náro
08.099.01b | ápīpyan vajrin bhū́rṇayaḥ
08.099.01c | sá indra stómavāhasām ihá śrudhi
08.099.01d | úpa svásaram ā́ gahi

08.099.02a | mátsvā suśipra harivas tád īmahe
08.099.02b | tvé ā́ bhūṣanti vedhásaḥ
08.099.02c | táva śrávāṁsi upamā́ni ukthíyā
08.099.02d | sutéṣu indra girvaṇaḥ

08.099.03a | śrā́yanta iva sū́riyaṁ
08.099.03b | víśvéd índrasya bhakṣata
08.099.03c | vásūni jāté jánamāna ójasā
08.099.03d | práti bhāgáṁ ná dīdhima

08.099.04a | ánarśarātiṁ vasudā́m úpa stuhi
08.099.04b | bhadrā́ índrasya rātáyaḥ
08.099.04c | só asya kā́maṁ vidható ná roṣati
08.099.04d | máno dānā́ya codáyan

08.099.05a | tuvám indra prátūrtiṣu
08.099.05b | abhí víśvā asi spŕ̥dhaḥ
08.099.05c | aśastihā́ janitā́ viśvatū́r asi
08.099.05d | tuváṁ tūrya taruṣyatáḥ

08.099.06a | ánu te śúṣmaṁ turáyantam īyatuḥ
08.099.06b | kṣoṇī́ śíśuṁ ná mātárā
08.099.06c | víśvās te spŕ̥dhaḥ śnathayanta& manyáve
08.099.06d | vr̥tráṁ yád indra tū́rvasi

08.099.07a | itá ūtī́ vo ajáram
08.099.07b | prahetā́ram áprahitam
08.099.07c | āśúṁ jétāraṁ hétāraṁ rathī́tamam
08.099.07d | átūrtaṁ tugriyāvŕ̥dham

08.099.08a | iṣkartā́ram ániṣkr̥taṁ sáhaskr̥taṁ
08.099.08b | śatámūtiṁ śatákratum
08.099.08c | samānám índram ávase havāmahe
08.099.08d | vásavānaṁ vasūjúvam

08.100.01a | ayáṁ ta emi tanúvā purástād
08.100.01b | víśve devā́ abhí mā yanti paścā́t
08.100.01c | yadā́ máhyaṁ dī́dharo bhāgám indra
08.100.01d | ā́d ín máyā kr̥ṇavo vīríyāṇi

08.100.02a | dádhāmi te mádhuno bhakṣám ágre
08.100.02b | hitás te bhāgáḥ sutó astu sómaḥ
08.100.02c | ásaś ca tváṁ dakṣiṇatáḥ sákhā me
08.100.02d | ádhā vr̥trā́ṇi jaṅghanāva bhū́ri

08.100.03a | prá sú stómam bharata vājayánta
08.100.03b | índrāya satyáṁ yádi satyám ásti
08.100.03c | néndro astī́ti néma u tva āha
08.100.03d | ká īṁ dadarśa kám abhí ṣṭavāma

08.100.04a | ayám asmi jaritaḥ páśya mehá
08.100.04b | víśvā jātā́ni abhí asmi mahnā́
08.100.04c | r̥tásya mā pradíśo vardhayanti
08.100.04d | ādardiró bhúvanā dardarīmi

08.100.05a | ā́ yán mā venā́ áruhann r̥tásyam̐
08.100.05b | ékam ā́sīnaṁ haryatásya pr̥ṣṭhé
08.100.05c | mánaś cin me hr̥dá ā́ práty avocad
08.100.05d | ácikradañ chíśumantaḥ sákhāyaḥ

08.100.06a | víśvét tā́ te sávaneṣu pravā́ciyā
08.100.06b | yā́ cakártha maghavann indra sunvaté
08.100.06c | pā́rāvataṁ yát purusambhr̥táṁ vásu
08.100.06d | apā́vr̥ṇoḥ śarabhā́ya ŕ̥ṣibandhave

08.100.07a | prá nūnáṁ dhāvatā pŕ̥thaṅ
08.100.07b | néhá yó vo ávāvarīt
08.100.07c | ní ṣīṁ vr̥trásya mármaṇi
08.100.07d | vájram índro apīpatat

08.100.08a | mánojavā áyamāna
08.100.08b | āyasī́m atarat púram
08.100.08c | dívaṁ suparṇó gatvā́ya
08.100.08d | sómaṁ vajríṇa ā́bharat

08.100.09a | samudré antáḥ śayata
08.100.09b | udnā́ vájro abhī́vr̥taḥ
08.100.09c | bháranti asmai saṁyátaḥ
08.100.09d | puráḥprasravaṇā balím

08.100.10a | yád vā́g vádanti avicetanā́ni
08.100.10b | rā́ṣṭrī devā́nāṁ niṣasā́da mandrā́
08.100.10c | cátasra ū́rjaṁ duduhe páyāṁsi
08.100.10d | kúva svid asyāḥ paramáṁ jagāma

08.100.11a | devī́ṁ vā́cam ajanayanta devā́s
08.100.11b | tā́ṁ viśvárūpāḥ paśávo vadanti
08.100.11c | sā́ no mandrā́ íṣam ū́rjaṁ dúhānā
08.100.11d | dhenúr vā́g asmā́n úpa súṣṭutaítu

08.100.12a | sákhe viṣṇo vitaráṁ ví kramasva
08.100.12b | diyaúr dehí lokáṁ vájrāya viṣkábhe
08.100.12c | hánāva vr̥tráṁ riṇácāva síndhūn
08.100.12d | índrasya yantu prasavé vísr̥ṣṭāḥ

08.101.01a | ŕ̥dhag itthā́ sá mártiyaḥ
08.101.01b | śaśamé devátātaye
08.101.01c | yó nūnám mitrā́váruṇāv abhíṣṭaya
08.101.01d | ācakré havyádātaye

08.101.02a | várṣiṣṭhakṣatrā urucákṣasā nárā
08.101.02b | rā́jānā dīrghaśrúttamā
08.101.02c | tā́ bāhútā ná daṁsánā ratharyataḥ
08.101.02d | sākáṁ sū́ryasya raśmíbhiḥ

08.101.03a | prá yó vām mitrāvaruṇā
08.101.03b | ajiró dūtó ádravat
08.101.03c | áyaḥśīrṣā máderaghuḥ

08.101.04a | ná yáḥ sampŕ̥che ná púnar hávītave
08.101.04b | ná saṁvādā́ya rámate
08.101.04c | tásmān no adyá sámr̥ter uruṣyatam
08.101.04d | bāhúbhyāṁ na uruṣyatam

08.101.05a | prá mitrā́ya prá aryamṇé
08.101.05b | sacathíyam r̥tāvaso
08.101.05c | varūthíyaṁ váruṇe chándiyaṁ váca
08.101.05d | stotráṁ rā́jasu gāyata

08.101.06a | té hinvire aruṇáṁ jéniyaṁ vásu
08.101.06b | ékam putráṁ tisr̥r̥ṇáam
08.101.06c | té dhā́māni amŕ̥tā mártiyānaam
08.101.06d | ádabdhā abhí cakṣate

08.101.07a | ā́ me vácāṁsi údyatā
08.101.07b | dyumáttamāni kártuvā
08.101.07c | ubhā́ yātaṁ nāsatiyā sajóṣasā
08.101.07d | práti havyā́ni vītáye

08.101.08a | rātíṁ yád vām arakṣásaṁ hávāmahe
08.101.08b | yuvā́bhyāṁ vājinīvasū
08.101.08c | prā́cīṁ hótrām pratirántāv itaṁ narā
08.101.08d | gr̥ṇānā́ jamádagninā

08.101.09a | ā́ no yajñáṁ divispŕ̥śaṁ
08.101.09b | vā́yo yāhí sumánmabhiḥ
08.101.09c | antáḥ pavítra upári śriṇānó@
08.101.09d | ayáṁ śukró ayāmi te

08.101.10a | véti adhvaryúḥ pathíbhī rájiṣṭhaiḥ
08.101.10b | práti havyā́ni vītáye
08.101.10c | ádhā niyutva ubháyasya naḥ piba
08.101.10d | śúciṁ sómaṁ gávāśiram

08.101.11a | báṇ mahā́m̐ asi sūriya
08.101.11b | báḷ āditya mahā́m̐ asi
08.101.11c | mahás te sató mahimā́ panasyate
08.101.11d | addhā́ deva mahā́m̐ asi

08.101.12a | báṭ sūriya ̀ śrávasā mahā́m̐ asi
08.101.12b | satrā́ deva mahā́m̐ asi
08.101.12c | mahnā́ devā́nām asurya\ḥ puróhito
08.101.12d | vibhú jyótir ádābhiyam

08.101.13a | iyáṁ yā́ nī́cī arkíṇī
08.101.13b | rūpā́ róhiṇiyā kr̥tā́
08.101.13c | citrā́ iva práti adarśi āyatī́
08.101.13d | antár daśásu bāhúṣu

08.101.14a | prajā́ ha tisró atiā́yam īyur
08.101.14b | ní anyā́ arkám abhíto viviśre
08.101.14c | br̥hád dha tasthau bhúvaneṣu antáḥ
08.101.14d | pávamāno haríta ā́ viveśa

08.101.15a | mātā́ rudrā́ṇāṁ duhitā́ vásūnāṁ
08.101.15b | svásādityā́nām amŕ̥tasya nā́bhiḥ
08.101.15c | prá nú vocaṁ cikitúṣe jánāya
08.101.15d | mā́ gā́m ánāgām áditiṁ vadhiṣṭa

08.101.16a | vacovídaṁ vā́cam udīráyantīṁ
08.101.16b | víśvābhir dhībhír upatíṣṭhamānām
08.101.16c | devī́ṁ devébhyaḥ pári eyúṣīṁ gā́m
08.101.16d | ā́ māvr̥kta mártiyo dabhrácetāḥ

08.102.01a | tuvám agne br̥hád váyo
08.102.01b | dádhāsi deva dāśúṣe
08.102.01c | kavír gr̥hápatir yúvā

08.102.02a | sá na ī́ḷānayā sahá
08.102.02b | devā́m̐ agne duvasyúvā
08.102.02c | cikíd vibhānav ā́ vaha

08.102.03a | tváyā ha svid yujā́ vayáṁ
08.102.03b | códiṣṭhena yaviṣṭhiya
08.102.03c | abhí ṣmo vā́jasātaye

08.102.04a | aurvabhr̥guvác chúcim
08.102.04b | apnavānavád ā́ huve
08.102.04c | agníṁ samudrávāsasam

08.102.05a | huvé vā́tasvanaṁ kavím
08.102.05b | parjányakrandiyaṁ sáhaḥ
08.102.05c | agníṁ samudrávāsasam

08.102.06a | ā́ saváṁ savitúr yathā
08.102.06b | bhágasyeva bhujíṁ huve
08.102.06c | agníṁ samudrávāsasam

08.102.07a | agníṁ vo vr̥dhántam
08.102.07b | adhvarā́ṇām purūtámam
08.102.07c | áchā náptre sáhasvate

08.102.08a | ayáṁ yáthā na ābhúvat
08.102.08b | tváṣṭā rūpéva tákṣiyā
08.102.08c | asyá krátvā yáśasvataḥ

08.102.09a | ayáṁ víśvā abhí śríyo
08.102.09b | agnír devéṣu patyate
08.102.09c | ā́ vā́jair úpa no gamat

08.102.10a | víśveṣaam ihá stuhi
08.102.10b | hótr̥r̥ṇaaṁ yaśástamam
08.102.10c | agníṁ yajñéṣu pūrviyám

08.102.11a | *śīrám pavākáśociṣaṁ+
08.102.11b | jyáyiṣṭho+ yó dámeṣu ā́
08.102.11c | dīdā́ya dīrghaśrúttamaḥ

08.102.12a | tám árvantaṁ ná sānasíṁ
08.102.12b | gr̥ṇīhí vipra śuṣmíṇam
08.102.12c | mitráṁ ná yātayájjanam

08.102.13a | úpa tvā jāmáyo gíro
08.102.13b | dédiśatīr haviṣkŕ̥taḥ
08.102.13c | vāyór ánīke asthiran

08.102.14a | yásya tridhā́tu ávr̥tam
08.102.14b | barhís tasthā́v ásaṁdinam
08.102.14c | ā́paś cin ní dadhā padám

08.102.15a | padáṁ devásya mīḷhúṣo
08.102.15b | ánādhr̥ṣṭābhir ūtíbhiḥ
08.102.15c | bhadrā́ sū́rya ivopadŕ̥k

08.102.16a | ágne ghr̥tásya dhītíbhis
08.102.16b | tepānó deva śocíṣā
08.102.16c | ā́ devā́n vakṣi yákṣi ca

08.102.17a | táṁ tvājananta mātáraḥ
08.102.17b | kavíṁ devā́so aṅgiraḥ
08.102.17c | havyavā́ham ámartiyam

08.102.18a | prácetasaṁ tuvā kave
08.102.18b | ágne dūtáṁ váreṇiyam
08.102.18c | havyavā́haṁ ní ṣedire

08.102.19a | nahí me ásti ághniyā
08.102.19b | ná svádhitir vánanvati
08.102.19c | áthaitādŕ̥g bharāmi te

08.102.20a | yád agne kā́ni kā́ni cid
08.102.20b | ā́ te dā́rūṇi dadhmási
08.102.20c | tā́ juṣasva yaviṣṭhiya

08.102.21a | yád átti upajíhvikā
08.102.21b | yád vamró atisárpati
08.102.21c | sárvaṁ tád astu te ghr̥tám

08.102.22a | agním índhāno mánasā
08.102.22b | dhíyaṁ saceta mártiyaḥ
08.102.22c | agním īdhe vivásvabhiḥ

08.103.01a | ádarśi gātuvíttamo
08.103.01b | yásmin vratā́ni ādadhúḥ
08.103.01c | úpo ṣú jātám ā́riyasya várdhanam
08.103.01d | agníṁ nakṣanta no gíraḥ

08.103.02a | prá daívodāso agnír
08.103.02b | devā́m̐ áchā ná majmánā
08.103.02c | ánu mātáram pr̥thivī́ṁ ví vāvr̥te
08.103.02d | tasthaú nā́kasya sā́navi

08.103.03a | yásmād réjanta kr̥ṣṭáyaś
08.103.03b | carkŕ̥tiyāni kr̥ṇvatáḥ
08.103.03c | sahasrasā́m medhásātāv iva tmánā
08.103.03d | agníṁ dhībhíḥ saparyata

08.103.04a | prá yáṁ rāyé nínīṣasi
08.103.04b | márto yás te vaso dā́śat
08.103.04c | sá vīráṁ dhatte agna ukthaśaṁsínaṁ
08.103.04d | tmánā sahasrapoṣíṇam

08.103.05a | sá dr̥r̥ḷhé+ cid abhí tr̥ṇatti vā́jam
08.103.05b | árvatā sá dhatte ákṣiti śrávaḥ
08.103.05c | tuvé devatrā́ sádā purūvaso
08.103.05d | víśvā vāmā́ni dhīmahi

08.103.06a | yó víśvā dáyate vásu
08.103.06b | hótā mandró jánānaam
08.103.06c | mádhor ná pā́trā prathamā́ni asmai
08.103.06d | prá stómā yanti agnáye

08.103.07a | áśvaṁ ná gīrbhī́ rathíyaṁ sudā́navo
08.103.07b | marmr̥jyánte devayávaḥ
08.103.07c | ubhé toké tánaye dasma viśpate
08.103.07d | párṣi rā́dho maghónaam

08.103.08a | prá máṁhiṣṭhāya gāyata
08.103.08b | r̥tā́vane br̥haté śukráśociṣe
08.103.08c | úpastutāso agnáye

08.103.09a | ā́ vaṁsate maghávā vīrávad yáśaḥ
08.103.09b | sámiddho dyumnī́ ā́hutaḥ
08.103.09c | kuvín no asya sumatír návīyasī
08.103.09d | áchā vā́jebhir āgámat

08.103.10a | práyiṣṭham+ u priyā́ṇaaṁ
08.103.10b | stuhí āsāva átithim
08.103.10c | agníṁ ráthānaaṁ yámam

08.103.11a | úditā yó níditā véditā vásu
08.103.11b | ā́ yajñíyo vavártati
08.103.11c | duṣṭárā yásya pravaṇé ná ūrmáyo
08.103.11d | dhiyā́ vā́jaṁ síṣāsataḥ

08.103.12a | mā́ no hr̥ṇītām átithir
08.103.12b | vásur agníḥ purupraśastá eṣáḥ
08.103.12c | yáḥ suhótā suadhvaráḥ

08.103.13a | mó té riṣan yé ácha~uktibhir vaso
08.103.13b | ágne kébhiś cid évaiḥ
08.103.13c | kīríś cid dhí tvā́m ī́ṭṭe dūtíyāya
08.103.13d | rātáhavyaḥ suadhvaráḥ

08.103.14a | ā́gne yāhi marútsakhā
08.103.14b | rudrébhiḥ sómapītaye
08.103.14c | sóbharyā úpa suṣṭutím
08.103.14d | mādáyasva súvarṇare

09.001.01a | svā́diṣṭhayā mádiṣṭhayā
09.001.01b | pávasva soma dhā́rayā
09.001.01c | índrāya pā́tave sutáḥ

09.001.02a | rakṣohā́ viśvácarṣaṇir
09.001.02b | abhí yónim áyohatam
09.001.02c | drúṇā sadhástham ā́sadat

09.001.03a | varivodhā́tamo bhava
09.001.03b | máṁhiṣṭho vr̥trahántamaḥ
09.001.03c | párṣi rā́dho maghónaam

09.001.04a | abhí arṣa mahā́naaṁ
09.001.04b | devā́nāṁ vītím ándhasā
09.001.04c | abhí vā́jam utá śrávaḥ

09.001.05a | tuvā́m áchā carāmasi
09.001.05b | tád íd árthaṁ divé-dive
09.001.05c | índo tuvé na āśásaḥ

09.001.06a | punā́ti te parisrútaṁ
09.001.06b | sómaṁ sū́ryasya duhitā́
09.001.06c | vā́reṇa śáśvatā tánā

09.001.07a | tám īm áṇvīḥ samaryá ā́
09.001.07b | gr̥bhṇánti yóṣaṇo dáśa
09.001.07c | svásāraḥ pā́riye diví

09.001.08a | tám īṁ hinvanti agrúvo
09.001.08b | dhámanti bākuráṁ dŕ̥tim
09.001.08c | tridhā́tu vāraṇám mádhu

09.001.09a | abhī́mám ághniyā utá
09.001.09b | śrīṇánti dhenávaḥ śíśum
09.001.09c | sómam índrāya pā́tave

09.001.10a | asyéd índro mádeṣu ā́
09.001.10b | víśvā vr̥trā́ṇi jighnate
09.001.10c | śū́ro maghā́ ca maṁhate

09.002.01a | pávasva devavī́r áti
09.002.01b | pavítraṁ soma ráṁhiyā
09.002.01c | índram indo vŕ̥ṣā́ viśa

09.002.02a | ā́ vacyasva máhi psáro
09.002.02b | vŕ̥ṣendo dyumnávattamaḥ
09.002.02c | ā́ yóniṁ dharṇasíḥ sadaḥ

09.002.03a | ádhukṣata priyám mádhu
09.002.03b | dhā́rā sutásya vedhásaḥ
09.002.03c | apó vasiṣṭa sukrátuḥ

09.002.04a | mahā́ntaṁ tvā mahī́r ánu
09.002.04b | ā́po arṣanti síndhavaḥ
09.002.04c | yád góbhir vāsayiṣyáse

09.002.05a | samudró apsú māmr̥je
09.002.05b | viṣṭambhó dharúṇo diváḥ
09.002.05c | sómaḥ pavítre asmayúḥ

09.002.06a | ácikradad vŕ̥ṣā hárir
09.002.06b | mahā́n mitró ná darśatáḥ
09.002.06c | sáṁ sū́riyeṇa rocate

09.002.07a | gíras ta inda ójasā
09.002.07b | marmr̥jyánte apasyúvaḥ
09.002.07c | yā́bhir mádāya śúmbhase

09.002.08a | táṁ tvā mádāya ghŕ̥ṣvaya
09.002.08b | ulokakr̥tnúm& īmahe
09.002.08c | táva práśastayo mahī́ḥ

09.002.09a | asmábhyam indav indrayúr
09.002.09b | mádhvaḥ pavasva dhā́rayā
09.002.09c | parjányo vr̥ṣṭimā́m̐ iva

09.002.10a | goṣā́ indo nr̥ṣā́ asi
09.002.10b | aśvasā́ vājasā́ utá
09.002.10c | ātmā́ yajñásya pūrviyáḥ

09.003.01a | eṣá devó ámartiyaḥ
09.003.01b | parṇavī́r iva dīyati
09.003.01c | abhí dróṇāni āsádam

09.003.02a | eṣá devó vipā́ kr̥tó
09.003.02b | áti hvárāṁsi dhāvati
09.003.02c | pávamāno ádābhiyaḥ

09.003.03a | eṣá devó vipanyúbhiḥ
09.003.03b | pávamāna r̥tāyúbhiḥ
09.003.03c | hárir vā́jāya mr̥jyate

09.003.04a | eṣá víśvāni vā́riyā
09.003.04b | śū́ro yánn iva sátvabhiḥ
09.003.04c | pávamānaḥ siṣāsati

09.003.05a | eṣá devó ratharyati
09.003.05b | pávamāno daśasyati
09.003.05c | āvíṣ kr̥ṇoti vagvanúm

09.003.06a | eṣá víprair abhíṣṭuto
09.003.06b | apó devó ví gāhate
09.003.06c | dádhad rátnāni dāśúṣe

09.003.07a | eṣá dívaṁ ví dhāvati
09.003.07b | tiró rájāṁsi dhā́rayā
09.003.07c | pávamānaḥ kánikradat

09.003.08a | eṣá dívaṁ ví ā́sarat
09.003.08b | tiró rájāṁsi áspr̥taḥ
09.003.08c | pávamānaḥ suadhvaráḥ

09.003.09a | eṣá pratnéna jánmanā
09.003.09b | devó devébhiyaḥ sutáḥ
09.003.09c | háriḥ pavítre arṣati

09.003.10a | eṣá u syá puruvrató
09.003.10b | jajñānó janáyann íṣaḥ
09.003.10c | dhā́rayā pavate sutáḥ

09.004.01a | sánā ca soma jéṣi ca
09.004.01b | pávamāna máhi śrávaḥ
09.004.01c | áthā no vásyasas kr̥dhi

09.004.02a | sánā jyótiḥ sánā súvar
09.004.02b | víśvā ca soma saúbhagā
09.004.02c | áthā no vásyasas kr̥dhi

09.004.03a | sánā dákṣam utá krátum
09.004.03b | ápa soma mŕ̥dho jahi
09.004.03c | áthā no vásyasas kr̥dhi

09.004.04a | pávītāraḥ punītána
09.004.04b | sómam índrāya pā́tave
09.004.04c | áthā no vásyasas kr̥dhi

09.004.05a | tváṁ sū́riye na ā́ bhaja
09.004.05b | táva krátvā távotíbhiḥ
09.004.05c | áthā no vásyasas kr̥dhi

09.004.06a | táva krátvā távotíbhir
09.004.06b | jiyók paśyema sū́riyam
09.004.06c | áthā no vásyasas kr̥dhi

09.004.07a | abhí arṣa suāyudha
09.004.07b | sóma dvibárhasaṁ rayím
09.004.07c | áthā no vásyasas kr̥dhi

09.004.08a | abhí arṣā́napacyuto
09.004.08b | rayíṁ samátsu sāsahíḥ
09.004.08c | áthā no vásyasas kr̥dhi

09.004.09a | tuvā́ṁ yajñaír avīvr̥dhan
09.004.09b | pávamāna vídharmaṇi
09.004.09c | áthā no vásyasas kr̥dhi

09.004.10a | rayíṁ naś citrám aśvínam
09.004.10b | índo viśvā́yum ā́ bhara
09.004.10c | áthā no vásyasas kr̥dhi

09.005.01a | sámiddho viśvátas pátiḥ
09.005.01b | pávamāno ví rājati
09.005.01c | prīṇán vŕ̥ṣā kánikradat

09.005.02a | tánūnápāt pávamānaḥ
09.005.02b | śŕ̥ṅge śíśāno arṣati
09.005.02c | antárikṣeṇa rā́rajat

09.005.03a | īḷéniyaḥ pávamāno
09.005.03b | rayír ví rājati dyumā́n
09.005.03c | mádhor dhā́rābhir ójasā

09.005.04a | barhíḥ prācī́nam ójasā
09.005.04b | pávamāna str̥ṇán háriḥ
09.005.04c | devéṣu devá īyate

09.005.05a | úd ā́tair jihate br̥hád
09.005.05b | dvā́ro devī́r hiraṇyáyīḥ
09.005.05c | pávamānena súṣṭutāḥ

09.005.06a | suśilpé br̥hatī́ mahī́
09.005.06b | pávamāno vr̥ṣaṇyati
09.005.06c | náktoṣā́sā ná darśaté

09.005.07a | ubhā́ devā́ nr̥cákṣasā
09.005.07b | hótārā daíviyā huve
09.005.07c | pávamāna índro vŕ̥ṣā

09.005.08a | bhā́ratī pávamānasya
09.005.08b | sárasvatī íḷā mahī́
09.005.08c | imáṁ no yajñám ā́ gaman
09.005.08d | tisró devī́ḥ supéśasaḥ

09.005.09a | tváṣṭāram agrajā́ṁ gopā́m
09.005.09b | puroyā́vānam ā́ huve
09.005.09c | índur índro vŕ̥ṣā háriḥ
09.005.09d | pávamānaḥ prajā́patiḥ

09.005.10a | vánaspátim pavamāna
09.005.10b | mádhvā sám aṅgdhi dhā́rayā
09.005.10c | sahásravalśaṁ háritam
09.005.10d | bhrā́jamānaṁ hiraṇyáyam

09.005.11a | víśve devāḥ svā́hākr̥tim
09.005.11b | pávamānasya ā́ gata
09.005.11c | vāyúr bŕ̥haspátiḥ sū́ryo
09.005.11d | agnír índraḥ sajóṣasaḥ

09.006.01a | mandráyā soma dhā́rayā
09.006.01b | vŕ̥ṣā pavasva devayúḥ
09.006.01c | ávyo vā́reṣu asmayúḥ

09.006.02a | abhí tyám mádiyam mádam
09.006.02b | índav índra íti kṣara
09.006.02c | abhí vājíno árvataḥ

09.006.03a | abhí tyám pūrviyám mádaṁ
09.006.03b | svānó@ arṣa pavítra ā́
09.006.03c | abhí vā́jam utá śrávaḥ

09.006.04a | ánu drapsā́sa índava
09.006.04b | ā́po ná pravátāsaran
09.006.04c | punānā́ índram āśata

09.006.05a | yám átyam iva vājínam
09.006.05b | mr̥jánti yóṣaṇo dáśa
09.006.05c | váne krī́ḷantam átyavim

09.006.06a | táṁ góbhir vŕ̥ṣaṇaṁ rásam
09.006.06b | mádāya devávītaye
09.006.06c | sutám bhárāya sáṁ sr̥ja

09.006.07a | devó devā́ya dhā́rayā
09.006.07b | índrāya pavate sutáḥ
09.006.07c | páyo yád asya pīpáyat

09.006.08a | ātmā́ yajñásya ráṁhiyā
09.006.08b | suṣvāṇáḥ pavate sutáḥ
09.006.08c | pratnáṁ ní pāti kā́viyam

09.006.09a | evā́ punāná indrayúr
09.006.09b | mádam madiṣṭha vītáye
09.006.09c | gúhā cid dadhiṣe gíraḥ

09.007.01a | ásr̥gram índavaḥ pathā́
09.007.01b | dhármann r̥tásya suśríyaḥ
09.007.01c | vidānā́ asya yójanam

09.007.02a | prá dhā́rā mádhvo agriyó
09.007.02b | mahī́r apó ví gāhate
09.007.02c | havír havíṣṣu vándiyaḥ

09.007.03a | prá yujó vācó agriyó
09.007.03b | vŕ̥ṣā́va cakradad váne
09.007.03c | sádmābhí satyó adhvaráḥ

09.007.04a | pári yát kā́viyā kavír
09.007.04b | nr̥mṇā́ vásāno árṣati
09.007.04c | súvar vājī́ siṣāsati

09.007.05a | pávamāno abhí spŕ̥dho
09.007.05b | víśo rā́jeva sīdati
09.007.05c | yád īm r̥ṇvánti vedhásaḥ

09.007.06a | ávyo vā́re pári priyó
09.007.06b | hárir váneṣu sīdati
09.007.06c | rebhó vanuṣyate matī́

09.007.07a | sá vāyúm índram aśvínā
09.007.07b | sākám mádena gachati
09.007.07c | ráṇā yó asya dhármabhiḥ

09.007.08a | ā́ mitrā́váruṇā bhágam
09.007.08b | mádhvaḥ pavanta ūrmáyaḥ
09.007.08c | vidānā́ asya śákmabhiḥ

09.007.09a | asmábhyaṁ rodasī rayím
09.007.09b | mádhvo vā́jasya sātáye
09.007.09c | śrávo vásūni sáṁ jitam

09.008.01a | eté sómā abhí priyám
09.008.01b | índrasya kā́mam akṣaran
09.008.01c | várdhanto asya vīríyam

09.008.02a | punānā́saś camūṣádo
09.008.02b | gáchanto vāyúm aśvínā
09.008.02c | té no dhāntu suvī́riyam

09.008.03a | índrasya soma rā́dhase
09.008.03b | punānó hā́rdi codaya
09.008.03c | r̥tásya yónim āsádam

09.008.04a | mr̥jánti tvā dáśa kṣípo
09.008.04b | hinvánti saptá dhītáyaḥ
09.008.04c | ánu víprā amādiṣuḥ

09.008.05a | devébhyas tvā mádāya káṁ
09.008.05b | sr̥jānám áti meṣíyaḥ
09.008.05c | sáṁ góbhir vāsayāmasi

09.008.06a | punānáḥ kaláśeṣu ā́
09.008.06b | vástrāṇi aruṣó háriḥ
09.008.06c | pári gávyāni avyata

09.008.07a | maghóna ā́ pavasva no
09.008.07b | jahí víśvā ápa dvíṣaḥ
09.008.07c | índo sákhāyam ā́ viśa

09.008.08a | vr̥ṣṭíṁ diváḥ pári srava
09.008.08b | dyumnám pr̥thiviyā́ ádhi
09.008.08c | sáho naḥ soma pr̥tsú dhāḥ

09.008.09a | nr̥cákṣasaṁ tuvā vayám
09.008.09b | índrapītaṁ suvarvídam
09.008.09c | bhakṣīmáhi prajā́m íṣam

09.009.01a | pári priyā́ diváḥ kavír
09.009.01b | váyāṁsi naptíyor hitáḥ
09.009.01c | svānó@ yāti kavíkratuḥ

09.009.02a | prá-pra kṣáyāya pányase
09.009.02b | jánāya júṣṭo adrúhe
09.009.02c | vītī́ arṣa cániṣṭhayā

09.009.03a | sá sūnúr mātárā śúcir
09.009.03b | jātó jāté arocayat
09.009.03c | mahā́n mahī́ r̥tāvŕ̥dhā

09.009.04a | sá saptá dhītíbhir hitó
09.009.04b | nadyo\ ajinvad adrúhaḥ
09.009.04c | yā́ ékam ákṣi vāvr̥dhúḥ

09.009.05a | tā́ abhí sántam ástr̥tam
09.009.05b | mahé yúvānam ā́ dadhuḥ
09.009.05c | índum indra táva vraté

09.009.06a | abhí váhnir ámartiyaḥ
09.009.06b | saptá paśyati vā́vahiḥ
09.009.06c | krívir devī́r atarpayat

09.009.07a | ávā kálpeṣu naḥ pumas
09.009.07b | támāṁsi soma yódhiyā
09.009.07c | tā́ni punāna jaṅghanaḥ

09.009.08a | nū́ návyase návīyase
09.009.08b | sūktā́ya sādhayā patháḥ
09.009.08c | pratnavád rocayā rúcaḥ

09.009.09a | pávamāna máhi śrávo
09.009.09b | gā́m áśvaṁ rāsi vīrávat
09.009.09c | sánā medhā́ṁ sánā súvaḥ

09.010.01a | prá svānā́so ráthā iva
09.010.01b | árvanto ná śravasyávaḥ
09.010.01c | sómāso rāyé akramuḥ

09.010.02a | hinvānā́so ráthā iva
09.010.02b | dadhanviré gábhastiyoḥ
09.010.02c | bhárāsaḥ kāríṇām iva

09.010.03a | rā́jāno ná práśastibhiḥ
09.010.03b | sómāso góbhir añjate
09.010.03c | yajñó ná saptá dhātŕ̥bhiḥ

09.010.04a | pári svānā́sa@ índavo
09.010.04b | mádāya barháṇā girā́
09.010.04c | sutā́ arṣanti dhā́rayā

09.010.05a | āpānā́so vivásvato
09.010.05b | jánanta uṣáso bhágam
09.010.05c | sū́rā áṇvaṁ ví tanvate

09.010.06a | ápa dvā́rā matīnáam
09.010.06b | pratnā́ r̥ṇvanti kārávaḥ
09.010.06c | vŕ̥ṣṇo hárasa āyávaḥ

09.010.07a | samīcīnā́sa āsate
09.010.07b | hótāraḥ saptájāmayaḥ
09.010.07c | padám ékasya píprataḥ

09.010.08a | nā́bhā nā́bhiṁ na ā́ dade
09.010.08b | cákṣuś cit sū́riye sácā
09.010.08c | kavér ápatyam ā́ duhe

09.010.09a | abhí priyā́ divás padám
09.010.09b | adhvaryúbhir gúhā hitám
09.010.09c | sū́raḥ paśyati cákṣasā

09.011.01a | úpāsmai gāyatā naraḥ
09.011.01b | pávamānāya índave
09.011.01c | abhí devā́m̐ íyakṣate

09.011.02a | abhí te mádhunā páyo
09.011.02b | átharvāṇo aśiśrayuḥ
09.011.02c | deváṁ devā́ya devayú

09.011.03a | sá naḥ pavasva śáṁ gáve
09.011.03b | śáṁ jánāya śám árvate
09.011.03c | śáṁ rājann óṣadhībhiyaḥ

09.011.04a | babhráve nú svátavase
09.011.04b | aruṇā́ya divispŕ̥śe
09.011.04c | sómāya gāthám arcata

09.011.05a | hástacyutebhir ádribhiḥ
09.011.05b | sutáṁ sómam punītana
09.011.05c | mádhāv ā́ dhāvatā mádhu

09.011.06a | námaséd úpa sīdata
09.011.06b | dadhnéd abhí śriṇītana@
09.011.06c | índum índre dadhātana

09.011.07a | amitrahā́ vícarṣaṇiḥ
09.011.07b | pávasva soma śáṁ gáve
09.011.07c | devébhyo anukāmakŕ̥t

09.011.08a | índrāya soma pā́tave
09.011.08b | mádāya pári ṣicyase
09.011.08c | manaścín mánasas pátiḥ

09.011.09a | pávamāna suvī́riyaṁ
09.011.09b | rayíṁ soma rirīhi naḥ
09.011.09c | índav índreṇa no yujā́

09.012.01a | sómā asr̥gram índavaḥ
09.012.01b | sutā́ r̥tásya sā́dane
09.012.01c | índrāya mádhumattamāḥ

09.012.02a | abhí víprā anūṣata
09.012.02b | gā́vo vatsáṁ ná mātáraḥ
09.012.02c | índraṁ sómasya pītáye

09.012.03a | madacyút kṣeti sā́dane
09.012.03b | síndhor ūrmā́ vipaścít
09.012.03c | sómo gaurī́ ádhi śritáḥ

09.012.04a | divó nā́bhā vicakṣaṇó
09.012.04b | ávyo vā́re mahīyate
09.012.04c | sómo yáḥ sukrátuḥ kavíḥ

09.012.05a | yáḥ sómaḥ kaláśeṣu ā́m̐
09.012.05b | antáḥ pavítra ā́hitaḥ
09.012.05c | tám índuḥ pári ṣasvaje

09.012.06a | prá vā́cam índur iṣyati
09.012.06b | samudrásyā́dhi viṣṭápi
09.012.06c | jínvan kóśam madhuścútam

09.012.07a | nítyastotro vánaspátir
09.012.07b | dhīnā́m antáḥ sabardúghaḥ
09.012.07c | hinvānó mā́nuṣā yugā́

09.012.08a | abhí priyā́ divás padā́
09.012.08b | sómo hinvānó arṣati
09.012.08c | víprasya dhā́rayā kavíḥ

09.012.09a | ā́ pavamāna dhāraya
09.012.09b | rayíṁ sahásravarcasam
09.012.09c | asmé indo suābhúvam

09.013.01a | sómaḥ punānó arṣati
09.013.01b | sahásradhāro átyaviḥ
09.013.01c | vāyór índrasya niṣkr̥tám

09.013.02a | pávamānam avasyavo
09.013.02b | vípram abhí prá gāyata
09.013.02c | suṣvāṇáṁ devávītaye

09.013.03a | pávante vā́jasātaye
09.013.03b | sómāḥ sahásrapājasaḥ
09.013.03c | gr̥ṇānā́ devávītaye

09.013.04a | utá no vā́jasātaye
09.013.04b | pávasva br̥hatī́r íṣaḥ
09.013.04c | dyumád indo suvī́riyam

09.013.05a | té naḥ sahasríṇaṁ rayím
09.013.05b | pávantām ā́ suvī́riyam
09.013.05c | svānā́@ devā́sa índavaḥ

09.013.06a | átyā hyānā́@ ná hetŕ̥bhir
09.013.06b | ásr̥graṁ vā́jasātaye
09.013.06c | ví vā́ram ávyam āśávaḥ

09.013.07a | vāśrā́ arṣanti índavo
09.013.07b | abhí vatsáṁ ná dhenávaḥ
09.013.07c | dadhanviré gábhastiyoḥ

09.013.08a | júṣṭa índrāya matsaráḥ
09.013.08b | pávamāna kánikradat
09.013.08c | víśvā ápa dvíṣo jahi

09.013.09a | apaghnánto árāvaṇaḥ
09.013.09b | pávamānāḥ suvardŕ̥śaḥ
09.013.09c | yónāv r̥tásya sīdata

09.014.01a | pári prā́siṣyadat kavíḥ
09.014.01b | síndhor ūrmā́v ádhi śritáḥ
09.014.01c | kārám bíbhrat puruspŕ̥ham

09.014.02a | girā́ yádī sábandhavaḥ
09.014.02b | páñca vrā́tā apasyávaḥ
09.014.02c | pariṣkr̥ṇvánti dharṇasím

09.014.03a | ā́d asya śuṣmíṇo ráse
09.014.03b | víśve devā́ amatsata
09.014.03c | yádī góbhir vasāyáte

09.014.04a | niriṇānó ví dhāvati
09.014.04b | jáhac cháryāṇi tā́nuvā
09.014.04c | átrā sáṁ jighnate yujā́

09.014.05a | naptī́bhir yó vivásvataḥ
09.014.05b | śubhró ná māmr̥jé yúvā
09.014.05c | gā́ḥ kr̥ṇvānó ná nirṇíjam

09.014.06a | áti śritī́ tiraścátā
09.014.06b | gavyā́ jigāti áṇviyā
09.014.06c | vagnúm iyarti yáṁ vidé

09.014.07a | abhí kṣípaḥ sám agmata
09.014.07b | marjáyantīr iṣás pátim
09.014.07c | pr̥ṣṭhā́ gr̥bhṇata vājínaḥ

09.014.08a | pári divyā́ni mármr̥śad
09.014.08b | víśvāni soma pā́rthivā
09.014.08c | vásūni yāhi asmayúḥ

09.015.01a | eṣá dhiyā́ yāty áṇviyā
09.015.01b | śū́ro ráthebhir āśúbhiḥ
09.015.01c | gáchann índrasya niṣkr̥tám

09.015.02a | eṣá purū́ dhiyāyate
09.015.02b | br̥haté devátātaye
09.015.02c | yátrāmŕ̥tāsa ā́sate

09.015.03a | eṣá hitó ví nīyate
09.015.03b | antáḥ śubhrā́vatā pathā́
09.015.03c | yádī tuñjánti bhū́rṇayaḥ

09.015.04a | eṣá śŕ̥ṅgāṇi dódhuvac
09.015.04b | chíśīte yūthíyo vŕ̥ṣā
09.015.04c | nr̥mṇā́ dádhāna ójasā

09.015.05a | eṣá rukmíbhir īyate
09.015.05b | vājī́ śubhrébhir aṁśúbhiḥ
09.015.05c | pátiḥ síndhūnaam bhávan

09.015.06a | eṣá vásūni pibdanā́
09.015.06b | páruṣā yayivā́m̐ áti
09.015.06c | áva śā́deṣu gachati

09.015.07a | etám mr̥janti márjiyam
09.015.07b | úpa dróṇeṣu āyávaḥ
09.015.07c | pracakrāṇám mahī́r íṣaḥ

09.015.08a | etám u tyáṁ dáśa kṣípo
09.015.08b | mr̥jánti saptá dhītáyaḥ
09.015.08c | suāyudhám madíntamam

09.016.01a | prá te sotā́ra oṇíyo
09.016.01b | rásam mádāya ghŕ̥ṣvaye
09.016.01c | sárgo ná takti étaśaḥ

09.016.02a | krátvā dákṣasya rathíyam
09.016.02b | apó vásānam ándhasā
09.016.02c | goṣā́m áṇveṣu saścima

09.016.03a | ánaptam apsú duṣṭáraṁ
09.016.03b | sómam pavítra ā́ sr̥ja
09.016.03c | punīhī́ndrāya pā́tave

09.016.04a | prá punānásya cétasā
09.016.04b | sómaḥ pavítre arṣati
09.016.04c | krátvā sadhástham ā́sadat

09.016.05a | prá tvā námobhir índava
09.016.05b | índra sómā asr̥kṣata
09.016.05c | mahé bhárāya kāríṇaḥ

09.016.06a | punānó rūpé avyáye
09.016.06b | víśvā árṣann abhí śríyaḥ
09.016.06c | śū́ro ná góṣu tiṣṭhati

09.016.07a | divó ná sā́nu pipyúṣī
09.016.07b | dhā́rā sutásya vedhásaḥ
09.016.07c | vŕ̥thā pavítre arṣati

09.016.08a | tuváṁ soma vipaścítaṁ
09.016.08b | tánā punāná āyúṣu
09.016.08c | ávyo vā́raṁ ví dhāvasi

09.017.01a | prá nimnéneva síndhavo
09.017.01b | ghnánto vr̥trā́ṇi bhū́rṇayaḥ
09.017.01c | sómā asr̥gram āśávaḥ

09.017.02a | abhí svānā́sa@ índavo
09.017.02b | vr̥ṣṭáyaḥ pr̥thivī́m iva
09.017.02c | índraṁ sómāso akṣaran

09.017.03a | átyūrmir matsaró mádaḥ
09.017.03b | sómaḥ pavítre arṣati
09.017.03c | vighnán rákṣāṁsi devayúḥ

09.017.04a | ā́ kaláśeṣu dhāvati
09.017.04b | pavítre pári ṣicyate
09.017.04c | ukthaír yajñéṣu vardhate

09.017.05a | áti trī́ soma rocanā́
09.017.05b | róhan ná bhrājase dívam
09.017.05c | iṣṇán sū́ryaṁ ná codayaḥ

09.017.06a | abhí víprā anūṣata
09.017.06b | mūrdhán yajñásya kārávaḥ
09.017.06c | dádhānāś cákṣasi priyám

09.017.07a | tám u tvā vājínaṁ náro
09.017.07b | dhībhír víprā avasyávaḥ
09.017.07c | mr̥jánti devátātaye

09.017.08a | mádhor dhā́rām ánu kṣara
09.017.08b | tīvráḥ sadhástham ā́sadaḥ
09.017.08c | cā́rur r̥tā́ya pītáye

09.018.01a | pári svānó@ giriṣṭháaḥ
09.018.01b | pavítre sómo akṣaaḥ
09.018.01c | mádeṣu sarvadhā́ asi

09.018.02a | tuváṁ vípras tuváṁ kavír
09.018.02b | mádhu prá jātám ándhasaḥ
09.018.02c | mádeṣu sarvadhā́ asi

09.018.03a | táva víśve sajóṣaso
09.018.03b | devā́saḥ pītím āśata
09.018.03c | mádeṣu sarvadhā́ asi

09.018.04a | ā́ yó víśvāni vā́riyā
09.018.04b | vásūni hástayor dadhé
09.018.04c | mádeṣu sarvadhā́ asi

09.018.05a | yá imé ródasī mahī́
09.018.05b | sám mātáreva dóhate
09.018.05c | mádeṣu sarvadhā́ asi

09.018.06a | pári yó ródasī ubhé
09.018.06b | sadyó vā́jebhir árṣati
09.018.06c | mádeṣu sarvadhā́ asi

09.018.07a | sá śuṣmī́ kaláśeṣu ā́
09.018.07b | punānó acikradat
09.018.07c | mádeṣu sarvadhā́ asi

09.019.01a | yát soma citrám ukthíyaṁ
09.019.01b | diviyám pā́rthivaṁ vásu
09.019.01c | tán naḥ punāná ā́ bhara

09.019.02a | yuváṁ hí stháḥ súvarpatī
09.019.02b | índraś ca soma gópatī
09.019.02c | īśānā́ pipyataṁ dhíyaḥ

09.019.03a | vŕ̥ṣā punāná āyúṣu
09.019.03b | stanáyann ádhi barhíṣi
09.019.03c | háriḥ sán yónim ā́sadat

09.019.04a | ávāvaśanta dhītáyo
09.019.04b | vr̥ṣabhásyā́dhi rétasi
09.019.04c | sūnór vatsásya mātáraḥ

09.019.05a | kuvíd vr̥ṣaṇyántībhiyaḥ
09.019.05b | punānó gárbham ādádhat
09.019.05c | yā́ḥ śukráṁ duhaté páyaḥ

09.019.06a | úpa śikṣāpatasthúṣo
09.019.06b | bhiyásam ā́ dhehi śátruṣu
09.019.06c | pávamāna vidā́ rayím

09.019.07a | ní śátroḥ soma vŕ̥ṣṇiyaṁ
09.019.07b | ní śúṣmaṁ ní váyas tira
09.019.07c | dūré vā sató ánti vā

09.020.01a | prá kavír devávītaye
09.020.01b | ávyo vā́rebhir arṣati
09.020.01c | sāhvā́n víśvā abhí spŕ̥dhaḥ

09.020.02a | sá hí ṣmā jaritŕ̥bhya ā́
09.020.02b | vā́jaṁ gómantam ínvati
09.020.02c | pávamānaḥ sahasríṇam

09.020.03a | pári víśvāni cétasā
09.020.03b | mr̥śáse pávase matī́
09.020.03c | sá naḥ soma śrávo vidaḥ

09.020.04a | abhí arṣa br̥hád yáśo
09.020.04b | maghávadbhyo dhruváṁ rayím
09.020.04c | íṣaṁ stotŕ̥bhya ā́ bhara

09.020.05a | tuváṁ rā́jeva suvrató
09.020.05b | gíraḥ somā́ viveśitha
09.020.05c | punānó vahne adbhuta

09.020.06a | sá váhnir apsú duṣṭáro
09.020.06b | mr̥jyámāno gábhastiyoḥ
09.020.06c | sómaś camū́ṣu sīdati

09.020.07a | krīḷúr makhó ná maṁhayúḥ
09.020.07b | pavítraṁ soma gachasi
09.020.07c | dádhat stotré suvī́riyam

09.021.01a | eté dhāvanti índavaḥ
09.021.01b | sómā índrāya ghŕ̥ṣvayaḥ
09.021.01c | matsarā́saḥ suvarvídaḥ

09.021.02a | pravr̥ṇvánto abhiyújaḥ
09.021.02b | súṣvaye varivovídaḥ
09.021.02c | svayáṁ stotré vayaskŕ̥taḥ

09.021.03a | vŕ̥thā krī́ḷanta índavaḥ
09.021.03b | sadhástham abhí ékam ít
09.021.03c | síndhor ūrmā́ ví akṣaran

09.021.04a | eté víśvāni vā́riyā
09.021.04b | pávamānāsa āśata
09.021.04c | hitā́ ná sáptayo ráthe

09.021.05a | ā́smin piśáṅgam indavo
09.021.05b | dádhātā venám ādíśe
09.021.05c | yó asmábhyam árāvā

09.021.06a | r̥bhúr ná ráthiyaṁ návaṁ
09.021.06b | dádhātā kétam ādíśe
09.021.06c | śukrā́ḥ pavadhvam árṇasā

09.021.07a | etá u tyé avīvaśan
09.021.07b | kā́ṣṭhāṁ vājíno akrata
09.021.07c | satáḥ prā́sāviṣur matím

09.022.01a | eté sómāsa āśávo
09.022.01b | ráthā iva prá vājínaḥ
09.022.01c | sárgāḥ sr̥ṣṭā́ aheṣata

09.022.02a | eté vā́tā ivorávaḥ
09.022.02b | parjányasyeva vr̥ṣṭáyaḥ
09.022.02c | agnér iva bhramā́ vŕ̥thā

09.022.03a | eté pūtā́ vipaścítaḥ
09.022.03b | sómāso dádhiāśiraḥ
09.022.03c | vipā́ ví ānaśur dhíyaḥ

09.022.04a | eté mr̥ṣṭā́ ámartiyāḥ
09.022.04b | sasr̥vā́ṁso ná śaśramuḥ
09.022.04c | íyakṣantaḥ pathó rájaḥ

09.022.05a | eté pr̥ṣṭhā́ni ródasor
09.022.05b | viprayánto ví ānaśuḥ
09.022.05c | utédám uttamáṁ rájaḥ

09.022.06a | tántuṁ tanvānám uttamám
09.022.06b | ánu praváta āśata
09.022.06c | utédám uttamā́yiyam

09.022.07a | tuváṁ soma paṇíbhya ā́
09.022.07b | vásu gávyāni dhārayaḥ
09.022.07c | tatáṁ tántum acikradaḥ

09.023.01a | sómā asr̥gram āśávo
09.023.01b | mádhor mádasya dhā́rayā
09.023.01c | abhí víśvāni kā́viyā

09.023.02a | ánu pratnā́sa āyávaḥ
09.023.02b | padáṁ návīyo akramuḥ
09.023.02c | rucé jananta sū́riyam

09.023.03a | ā́ pavamāna no bhara
09.023.03b | aryó ádāśuṣo gáyam
09.023.03c | kr̥dhí prajā́vatīr íṣaḥ

09.023.04a | abhí sómāsa āyávaḥ
09.023.04b | pávante mádiyam mádam
09.023.04c | abhí kóśam madhuścútam

09.023.05a | sómo arṣati dharṇasír
09.023.05b | dádhāna indriyáṁ rásam
09.023.05c | suvī́ro abhiśastipā́ḥ

09.023.06a | índrāya soma pavase
09.023.06b | devébhyaḥ sadhamā́diyaḥ
09.023.06c | índo vā́jaṁ siṣāsasi

09.023.07a | asyá pītvā́ mádānaam
09.023.07b | índro vr̥trā́ṇi apratí
09.023.07c | jaghā́na jaghánac ca nú

09.024.01a | prá sómāso adhanviṣuḥ
09.024.01b | pávamānāsa índavaḥ
09.024.01c | śrīṇānā́ apsú mr̥ñjata

09.024.02a | abhí gā́vo adhanviṣur
09.024.02b | ā́po ná pravátā yatī́ḥ
09.024.02c | punānā́ índram āśata

09.024.03a | prá pavamāna dhanvasi
09.024.03b | sóma índrāya pā́tave
09.024.03c | nŕ̥bhir yató ví nīyase

09.024.04a | tuváṁ soma nr̥mā́danaḥ
09.024.04b | pávasva carṣaṇīsáhe
09.024.04c | sásnir yó anumā́diyaḥ

09.024.05a | índo yád ádribhiḥ sutáḥ
09.024.05b | pavítram paridhā́vasi
09.024.05c | áram índrasya dhā́mane

09.024.06a | pávasva vr̥trahantama
09.024.06b | ukthébhir anumā́diyaḥ
09.024.06c | śúciḥ pavākó+ ádbhutaḥ

09.024.07a | śúciḥ pavāká+ ucyate
09.024.07b | sómaḥ sutásya mádhuvaḥ
09.024.07c | devāvī́r aghaśaṁsahā́

09.025.01a | pávasva dakṣasā́dhano
09.025.01b | devébhyaḥ pītáye hare
09.025.01c | marúdbhyo vāyáve mádaḥ

09.025.02a | pávamāna dhiyā́ hitó
09.025.02b | abhí yóniṁ kánikradat
09.025.02c | dhármaṇā vāyúm ā́ viśa

09.025.03a | sáṁ devaíḥ śobhate vŕ̥ṣā
09.025.03b | kavír yónāv ádhi priyáḥ
09.025.03c | vr̥trahā́ devavī́tamaḥ

09.025.04a | víśvā rūpā́ṇi āviśán
09.025.04b | punānó yāti haryatáḥ
09.025.04c | yátrāmŕ̥tāsa ā́sate

09.025.05a | aruṣó janáyan gíraḥ
09.025.05b | sómaḥ pavata āyuṣák
09.025.05c | índraṁ gáchan kavíkratuḥ

09.025.06a | ā́ pavasva madintama
09.025.06b | pavítraṁ dhā́rayā kave
09.025.06c | arkásya yónim āsádam

09.026.01a | tám amr̥kṣanta vājínam
09.026.01b | upásthe áditer ádhi
09.026.01c | víprāso áṇviyā dhiyā́

09.026.02a | táṁ gā́vo abhy a\nūṣata
09.026.02b | sahásradhāram ákṣitam
09.026.02c | índuṁ dhartā́ram ā́ diváḥ

09.026.03a | táṁ vedhā́m medháyāhiyan
09.026.03b | pávamānam ádhi dyávi
09.026.03c | dharṇasím bhū́ridhāyasam

09.026.04a | tám ahyan bhuríjor dhiyā́
09.026.04b | saṁvásānaṁ vivásvataḥ
09.026.04c | pátiṁ vācó ádābhiyam

09.026.05a | táṁ sā́nāv ádhi jāmáyo
09.026.05b | háriṁ hinvanti ádribhiḥ
09.026.05c | haryatám bhū́ricakṣasam

09.026.06a | táṁ tvā hinvanti vedhásaḥ
09.026.06b | pávamāna girāvŕ̥dham
09.026.06c | índav índrāya matsarám

09.027.01a | eṣá kavír abhíṣṭutaḥ
09.027.01b | pavítre ádhi tośate
09.027.01c | punānó ghnánn ápa srídhaḥ

09.027.02a | eṣá índrāya vāyáve
09.027.02b | suvarjít pári ṣicyate
09.027.02c | pavítre dakṣasā́dhanaḥ

09.027.03a | eṣá nŕ̥bhir ví nīyate
09.027.03b | divó mūrdhā́ vŕ̥ṣā sutáḥ
09.027.03c | sómo váneṣu viśvavít

09.027.04a | eṣá gavyúr acikradat
09.027.04b | pávamāno hiraṇyayúḥ
09.027.04c | índuḥ satrājíd ástr̥taḥ

09.027.05a | eṣá sū́ryeṇa hāsate
09.027.05b | pávamāno ádhi dyávi
09.027.05c | pavítre matsaró mádaḥ

09.027.06a | eṣá śuṣmī́ asiṣyadad
09.027.06b | antárikṣe vŕ̥ṣā háriḥ
09.027.06c | punāná índur índram ā́

09.028.01a | eṣá vājī́ hitó nŕ̥bhir
09.028.01b | viśvavín mánasas pátiḥ
09.028.01c | ávyo vā́raṁ ví dhāvati

09.028.02a | eṣá pavítre akṣarat
09.028.02b | sómo devébhiyaḥ sutáḥ
09.028.02c | víśvā dhā́māni āviśán

09.028.03a | eṣá deváḥ śubhāyate
09.028.03b | ádhi yónāv ámartiyaḥ
09.028.03c | vr̥trahā́ devavī́tamaḥ

09.028.04a | eṣá vŕ̥ṣā kánikradad
09.028.04b | daśábhir jāmíbhir yatáḥ
09.028.04c | abhí dróṇāni dhāvati

09.028.05a | eṣá sū́ryam arocayat
09.028.05b | pávamāno vícarṣaṇiḥ
09.028.05c | víśvā dhā́māni viśvavít

09.028.06a | eṣá śuṣmī́ ádābhiyaḥ
09.028.06b | sómaḥ punānó arṣati
09.028.06c | devāvī́r aghaśaṁsahā́

09.029.01a | prá asya dhā́rā akṣaran
09.029.01b | vŕ̥ṣṇaḥ sutásya ójasā
09.029.01c | devā́m̐ ánu prabhū́ṣataḥ

09.029.02a | sáptim mr̥janti vedháso
09.029.02b | gr̥ṇántaḥ kārávo girā́
09.029.02c | jyótir jajñānám ukthíyam

09.029.03a | suṣáhā soma tā́ni te
09.029.03b | punānā́ya prabhūvaso
09.029.03c | várdhā samudrám ukthíyam

09.029.04a | víśvā vásūni saṁjáyan
09.029.04b | pávasva soma dhā́rayā
09.029.04c | inú dvéṣāṁsi sadhríak

09.029.05a | rákṣā sú no áraruṣaḥ
09.029.05b | svanā́t samasya kásya cit
09.029.05c | nidó yátra mumucmáhe

09.029.06a | ā́ indo pā́rthivaṁ rayíṁ
09.029.06b | divyám pavasva dhā́rayā
09.029.06c | dyumántaṁ śúṣmam ā́ bhara

09.030.01a | prá dhā́rā asya śuṣmíṇo
09.030.01b | vŕ̥thā pavítre akṣaran
09.030.01c | punānó vā́cam iṣyati

09.030.02a | índur hiyānáḥ sotŕ̥bhir
09.030.02b | mr̥jyámānaḥ kánikradat
09.030.02c | íyarti vagnúm indriyám

09.030.03a | ā́ naḥ śúṣmaṁ nr̥ṣā́hiyaṁ
09.030.03b | vīrávantam puruspŕ̥ham
09.030.03c | pávasva soma dhā́rayā

09.030.04a | prá sómo áti dhā́rayā
09.030.04b | pávamāno asiṣyadat
09.030.04c | abhí dróṇāni āsádam

09.030.05a | apsú tvā mádhumattamaṁ
09.030.05b | háriṁ hinvanti ádribhiḥ
09.030.05c | índav índrāya pītáye

09.030.06a | sunótā mádhumattamaṁ
09.030.06b | sómam índrāya vajríṇe
09.030.06c | cā́ruṁ śárdhāya matsarám

09.031.01a | prá sómāsaḥ suādhíyaḥ
09.031.01b | pávamānāso akramuḥ
09.031.01c | rayíṁ kr̥ṇvanti cétanam

09.031.02a | divás pr̥thiviyā́ ádhi
09.031.02b | bhávendo dyumnavárdhanaḥ
09.031.02c | bhávā vā́jānaam pátiḥ

09.031.03a | túbhyaṁ vā́tā abhipríyas
09.031.03b | túbhyam arṣanti síndhavaḥ
09.031.03c | sóma várdhanti te máhaḥ

09.031.04a | ā́ pyāyasva sám etu te
09.031.04b | viśvátaḥ soma vŕ̥ṣṇiyam
09.031.04c | bhávā vā́jasya saṁgathé

09.031.05a | túbhyaṁ gā́vo ghr̥tám páyo
09.031.05b | bábhro duduhré ákṣitam
09.031.05c | várṣiṣṭhe ádhi sā́navi

09.031.06a | suāyudhásya te sató
09.031.06b | bhúvanasya pate vayám
09.031.06c | índo sakhitvám uśmasi

09.032.01a | prá sómāso madacyútaḥ
09.032.01b | śrávase no maghóonaḥ
09.032.01c | sutā́ vidáthe akramuḥ

09.032.02a | ā́d īṁ tritásya yóṣaṇo
09.032.02b | háriṁ hinvanti ádribhiḥ
09.032.02c | índum índrāya pītáye

09.032.03a | ā́d īṁ haṁsó yáthā gaṇáṁ
09.032.03b | víśvasyāvīvaśan matím
09.032.03c | átyo ná góbhir ajyate

09.032.04a | ubhé somāvacā́kaśan
09.032.04b | mr̥gó ná taktó arṣasi
09.032.04c | sī́dann r̥tásya yónim ā́

09.032.05a | abhí gā́vo anūṣata
09.032.05b | yóṣā jārám iva priyám
09.032.05c | ágann ājíṁ yáthā hitám

09.032.06a | asmé dhehi dyumád yáśo
09.032.06b | maghávadbhyaś ca máhya@ ca
09.032.06c | saním medhā́m utá śrávaḥ

09.033.01a | prá sómāso vipaścíto
09.033.01b | apā́ṁ ná yanti ūrmáyaḥ
09.033.01c | vánāni mahiṣā́ iva

09.033.02a | abhí dróṇāni babhrávaḥ
09.033.02b | śukrā́ r̥tásya dhā́rayā
09.033.02c | vā́jaṁ gómantam akṣaran

09.033.03a | sutā́ índrāya vāyáve
09.033.03b | váruṇāya marúdbhiyaḥ
09.033.03c | sómā arṣanti víṣṇave

09.033.04a | tisró vā́ca úd īrate
09.033.04b | gā́vo mimanti dhenávaḥ
09.033.04c | hárir eti kánikradat

09.033.05a | abhí bráhmīr anūṣata
09.033.05b | yahvī́r r̥tásya mātáraḥ
09.033.05c | marmr̥jyánte diváḥ śíśum

09.033.06a | rāyáḥ samudrā́ṁś catúro
09.033.06b | asmábhyaṁ soma viśvátaḥ
09.033.06c | ā́ pavasva sahasríṇaḥ

09.034.01a | prá svānó@ dhā́rayā tánā
09.034.01b | índur hinvānó arṣati
09.034.01c | rujád dr̥r̥ḷhā́+ ví ójasā

09.034.02a | sutá índrāya vāyáve
09.034.02b | váruṇāya marúdbhiyaḥ
09.034.02c | sómo arṣati víṣṇave

09.034.03a | vŕ̥ṣāṇaṁ vŕ̥ṣabhir yatáṁ
09.034.03b | sunvánti sómam ádribhiḥ
09.034.03c | duhánti śákmanā páyaḥ

09.034.04a | bhúvat tritásya márjiyo
09.034.04b | bhúvad índrāya matsaráḥ
09.034.04c | sáṁ rūpaír ajyate háriḥ

09.034.05a | abhī́m r̥tásya viṣṭápaṁ
09.034.05b | duhaté pŕ̥śnimātaraḥ
09.034.05c | cā́ru priyátamaṁ havíḥ

09.034.06a | sám enam áhrutā imā́
09.034.06b | gíro arṣanti sasrútaḥ
09.034.06c | dhenū́r vāśró avīvaśat

09.035.01a | ā́ naḥ pavasva dhā́rayā
09.035.01b | pávamāna rayím pr̥thúm
09.035.01c | yáyā jyótir vidā́si naḥ

09.035.02a | índo samudramīṅkhaya
09.035.02b | pávasva viśvamejaya
09.035.02c | rāyó dhartā́ na ójasā

09.035.03a | tváyā vīréṇa vīravo
09.035.03b | abhí ṣyāma pr̥tanyatáḥ
09.035.03c | kṣárā ṇo abhí vā́riyam

09.035.04a | prá vā́jam índur iṣyati
09.035.04b | síṣāsan vājasā́ ŕ̥ṣiḥ
09.035.04c | vratā́ vidāná ā́yudhā

09.035.05a | táṁ gīrbhír vācamīṅkhayám
09.035.05b | punānáṁ vāsayāmasi
09.035.05c | sómaṁ jánasya gópatim

09.035.06a | víśvo yásya vraté jáno
09.035.06b | dādhā́ra dhármaṇas páteḥ
09.035.06c | punānásya prabhū́vasoḥ

09.036.01a | ásarji ráthiyo yathā
09.036.01b | pavítre camúvoḥ sutáḥ
09.036.01c | kā́rṣman vājī́ ní akramīt

09.036.02a | sá váhniḥ soma jā́gr̥viḥ
09.036.02b | pávasva devavī́r áti
09.036.02c | abhí kóśam madhuścútam

09.036.03a | sá no jyótīṁṣi pūrviya
09.036.03b | pávamāna ví rocaya
09.036.03c | krátve dákṣāya no hinu

09.036.04a | śumbhámāna r̥tāyúbhir
09.036.04b | mr̥jyámāno gábhastiyoḥ
09.036.04c | pávate vā́re avyáye

09.036.05a | sá víśvā dāśúṣe vásu
09.036.05b | sómo divyā́ni pā́rthivā
09.036.05c | pávatām ā́ntárikṣiyā

09.036.06a | ā́ divás pr̥ṣṭhám aśvayúr
09.036.06b | gavyayúḥ soma rohasi
09.036.06c | vīrayúḥ śavasas pate

09.037.01a | sá sutáḥ pītáye vŕ̥ṣā
09.037.01b | sómaḥ pavítre arṣati
09.037.01c | vighnán rákṣāṁsi devayúḥ

09.037.02a | sá pavítre vicakṣaṇó
09.037.02b | hárir arṣati dharṇasíḥ
09.037.02c | abhí yóniṁ kánikradat

09.037.03a | sá vājī́ rocanā́ diváḥ
09.037.03b | pávamāno ví dhāvati
09.037.03c | rakṣohā́ vā́ram avyáyam

09.037.04a | sá tritásyā́dhi sā́navi
09.037.04b | pávamāno arocayat
09.037.04c | jāmíbhiḥ sū́riyaṁ sahá

09.037.05a | sá vr̥trahā́ vŕ̥ṣā sutó
09.037.05b | varivovíd ádābhiyaḥ
09.037.05c | sómo vā́jam ivāsarat

09.037.06a | sá deváḥ kavíneṣitó
09.037.06b | abhí dróṇāni dhāvati
09.037.06c | índur índrāya maṁhánā

09.038.01a | eṣá u syá vŕ̥ṣā rátho
09.038.01b | ávyo vā́rebhir arṣati
09.038.01c | gáchan vā́jaṁ sahasríṇam

09.038.02a | etáṁ tritásya yóṣaṇo
09.038.02b | háriṁ hinvanti ádribhiḥ
09.038.02c | índum índrāya pītáye

09.038.03a | etáṁ tyáṁ haríto dáśa
09.038.03b | marmr̥jyánte apasyúvaḥ
09.038.03c | yā́bhir mádāya śúmbhate

09.038.04a | eṣá syá mā́nuṣīṣu ā́
09.038.04b | śyenó ná vikṣú sīdati
09.038.04c | gáchañ jāró ná yoṣítam

09.038.05a | eṣá syá mádiyo ráso
09.038.05b | áva caṣṭe diváḥ śíśuḥ
09.038.05c | yá índur vā́ram ā́viśat

09.038.06a | eṣá syá pītáye sutó
09.038.06b | hárir arṣati dharṇasíḥ
09.038.06c | krándan yónim abhí priyám

09.039.01a | āśúr arṣa br̥hanmate
09.039.01b | pári priyéṇa dhā́manā
09.039.01c | yátra devā́ íti brávan

09.039.02a | pariṣkr̥ṇvánn ániṣkr̥taṁ
09.039.02b | jánāya yātáyann íṣaḥ
09.039.02c | vr̥ṣṭíṁ diváḥ pári srava

09.039.03a | sutá eti pavítra ā́
09.039.03b | tvíṣiṁ dádhāna ójasā
09.039.03c | vicákṣāṇo virocáyan

09.039.04a | ayáṁ sá yó divás pári
09.039.04b | raghuyā́mā pavítra ā́
09.039.04c | síndhor ūrmā́ ví ákṣarat

09.039.05a | āvívāsan parāváto
09.039.05b | átho arvāvátaḥ sutáḥ
09.039.05c | índrāya sicyate mádhu

09.039.06a | samīcīnā́ anūṣata
09.039.06b | háriṁ hinvanti ádribhiḥ
09.039.06c | yónāv r̥tásya sīdata

09.040.01a | punānó akramīd abhí
09.040.01b | víśvā mŕ̥dho vícarṣaṇiḥ
09.040.01c | śumbhánti vípraṁ dhītíbhiḥ

09.040.02a | ā́ yónim aruṇó ruhad
09.040.02b | gámad índraṁ vŕ̥ṣā sutáḥ
09.040.02c | dhruvé sádasi sīdati

09.040.03a | nū́ no rayím mahā́m indo
09.040.03b | asmábhyaṁ soma viśvátaḥ
09.040.03c | ā́ pavasva sahasríṇam

09.040.04a | víśvā soma pavamāna
09.040.04b | dyumnā́ni indav ā́ bhara
09.040.04c | vidā́ḥ sahasríṇīr íṣaḥ

09.040.05a | sá naḥ punāná ā́ bhara
09.040.05b | rayíṁ stotré suvī́riyam
09.040.05c | jaritúr vardhayā gíraḥ

09.040.06a | punāná indav ā́ bhara
09.040.06b | sóma dvibárhasaṁ rayím
09.040.06c | vŕ̥ṣann indo na ukthíyam

09.041.01a | prá yé gā́vo ná bhū́rṇayas
09.041.01b | tveṣā́ ayā́so ákramuḥ
09.041.01c | ghnántaḥ kr̥ṣṇā́m ápa tvácam

09.041.02a | suvitásya manāmahe
09.041.02b | áti sétuṁ durāvíyam
09.041.02c | sāhvā́ṁso dásyum avratám

09.041.03a | śr̥ṇvé vr̥ṣṭér iva svanáḥ
09.041.03b | pávamānasya śuṣmíṇaḥ
09.041.03c | cáranti vidyúto diví

09.041.04a | ā́ pavasva mahī́m íṣaṁ
09.041.04b | gómad indo híraṇyavat
09.041.04c | áśvāvad vā́javat sutáḥ

09.041.05a | sá pavasva vicarṣaṇa
09.041.05b | ā́ mahī́ ródasī pr̥ṇa
09.041.05c | uṣā́ḥ sū́ryo ná raśmíbhiḥ

09.041.06a | pári ṇaḥ śarmayántiyā
09.041.06b | dhā́rayā soma viśvátaḥ
09.041.06c | sárā raséva viṣṭápam

09.042.01a | janáyan rocanā́ divó
09.042.01b | janáyann apsú sū́riyam
09.042.01c | vásāno gā́ apó háriḥ

09.042.02a | eṣá pratnéna mánmanā
09.042.02b | devó devébhiyas pári
09.042.02c | dhā́rayā pavate sutáḥ

09.042.03a | vāvr̥dhānā́ya tū́rvaye
09.042.03b | pávante vā́jasātaye
09.042.03c | sómāḥ sahásrapājasaḥ

09.042.04a | duhānáḥ pratnám ít páyaḥ
09.042.04b | pavítre pári ṣicyate
09.042.04c | krándan devā́m̐ ajījanat

09.042.05a | abhí víśvāni vā́riyā
09.042.05b | abhí devā́m̐ r̥tāvŕ̥dhaḥ
09.042.05c | sómaḥ punānó arṣati

09.042.06a | góman naḥ soma vīrávad
09.042.06b | áśvāvad vā́javat sutáḥ
09.042.06c | pávasva br̥hatī́r íṣaḥ

09.043.01a | yó átya iva mr̥jyáte
09.043.01b | góbhir mádāya haryatáḥ
09.043.01c | táṁ gīrbhír vāsayāmasi

09.043.02a | táṁ no víśvā avasyúvo
09.043.02b | gíraḥ śumbhanti pūrváthā
09.043.02c | índum índrāya pītáye

09.043.03a | punānó yāti haryatáḥ
09.043.03b | sómo gīrbhíḥ páriṣkr̥taḥ
09.043.03c | víprasya médhiyātitheḥ

09.043.04a | pávamāna vidā́ rayím
09.043.04b | asmábhyaṁ soma suśríyam
09.043.04c | índo sahásravarcasam

09.043.05a | índur átyo ná vājasŕ̥t
09.043.05b | kánikranti pavítra ā́
09.043.05c | yád ákṣār áti devayúḥ

09.043.06a | pávasva vā́jasātaye
09.043.06b | víprasya gr̥ṇató vr̥dhé
09.043.06c | sóma rā́sva suvī́riyam

09.044.01a | prá ṇa indo mahé tána
09.044.01b | ūrmíṁ ná bíbhrad arṣasi
09.044.01c | abhí devā́m̐ ayā́siyaḥ

09.044.02a | matī́ juṣṭó dhiyā́ hitáḥ
09.044.02b | sómo hinve parāváti
09.044.02c | víprasya dhā́rayā kavíḥ

09.044.03a | ayáṁ devéṣu jā́gr̥viḥ
09.044.03b | sutá eti pavítra ā́
09.044.03c | sómo yāti vícarṣaṇiḥ

09.044.04a | sá naḥ pavasva vājayúś
09.044.04b | cakrāṇáś cā́rum adhvarám
09.044.04c | barhíṣmām̐ ā́ vivāsati

09.044.05a | sá no bhágāya vāyáve
09.044.05b | vípravīraḥ sadā́vr̥dhaḥ
09.044.05c | sómo devéṣu ā́ yamat

09.044.06a | sá no adyá vásuttaye
09.044.06b | kratuvíd gātuvíttamaḥ
09.044.06c | vā́jaṁ jeṣi śrávo br̥hát

09.045.01a | sá pavasva mádāya káṁ
09.045.01b | nr̥cákṣā devávītaye
09.045.01c | índav índrāya pītáye

09.045.02a | sá no arṣābhí dūtíyaṁ
09.045.02b | tuvám índrāya tośase
09.045.02c | devā́n sákhibhya ā́ váram

09.045.03a | utá tvā́m aruṇáṁ vayáṁ
09.045.03b | góbhir añjmo mádāya kám
09.045.03c | ví no rāyé dúro vr̥dhi

09.045.04a | áty ū pavítram akramīd
09.045.04b | vājī́ dhúraṁ ná yā́mani
09.045.04c | índur devéṣu patyate

09.045.05a | sám ī sákhāyo asvaran
09.045.05b | váne krī́ḷantam átyavim
09.045.05c | índuṁ nāvā́ anūṣata

09.045.06a | táyā pavasva dhā́rayā
09.045.06b | yáyā pītó vicákṣase
09.045.06c | índo stotré suvī́riyam

09.046.01a | ásr̥gran devávītaye
09.046.01b | átyāsaḥ kŕ̥tviyā iva
09.046.01c | kṣárantaḥ parvatāvŕ̥dhaḥ

09.046.02a | páriṣkr̥tāsa índavo
09.046.02b | yóṣeva pítriyāvatī
09.046.02c | vāyúṁ sómā asr̥kṣata

09.046.03a | eté sómāsa índavaḥ
09.046.03b | práyasvantaḥ camū́ sutā́ḥ
09.046.03c | índraṁ vardhanti kármabhiḥ

09.046.04a | ā́ dhāvatā suhastiyaḥ
09.046.04b | śukrā́ gr̥bhṇīta manthínā
09.046.04c | góbhiḥ śrīṇīta matsarám

09.046.05a | sá pavasva dhanaṁjaya
09.046.05b | prayantā́ rā́dhaso maháḥ
09.046.05c | asmábhyaṁ soma gātuvít

09.046.06a | etám mr̥janti márjiyam
09.046.06b | pávamānaṁ dáśa kṣípaḥ
09.046.06c | índrāya matsarám mádam

09.047.01a | ayā́ sómaḥ sukr̥tyáyā
09.047.01b | maháś cid abhy a\vardhata
09.047.01c | mandāná úd vr̥ṣāyate

09.047.02a | kr̥tā́nī́d asya kártuvā
09.047.02b | cétante dasyutárhaṇā
09.047.02c | r̥ṇā́ ca dhr̥ṣṇúś cayate

09.047.03a | ā́t sóma indriyó ráso
09.047.03b | vájraḥ sahasrasā́ bhuvat
09.047.03c | uktháṁ yád asya jā́yate

09.047.04a | svayáṁ kavír vidhartári
09.047.04b | víprāya rátnam ichati
09.047.04c | yádī marmr̥jyáte dhíyaḥ

09.047.05a | siṣāsátū rayīṇáaṁ
09.047.05b | vā́jeṣu árvatām iva
09.047.05c | bháreṣu jigyúṣām asi

09.048.01a | táṁ tvā nr̥mṇā́ni bíbhrataṁ
09.048.01b | sadhástheṣu mahó diváḥ
09.048.01c | cā́ruṁ sukr̥tyáyemahe

09.048.02a | sáṁvr̥ktadhr̥ṣṇum ukthíyam
09.048.02b | mahā́mahivratam mádam
09.048.02c | śatám púro rurukṣáṇim

09.048.03a | átas tuvā rayím abhí
09.048.03b | rā́jānaṁ sukrato diváḥ
09.048.03c | suparṇó avyathír bharat

09.048.04a | víśvasmā ít súvar dr̥śé
09.048.04b | sā́dhāraṇaṁ rajastúram
09.048.04c | gopā́m r̥tásya vír bharat

09.048.05a | ádhā hinvāná indriyáṁ
09.048.05b | jyā́yo mahitvám ānaśe
09.048.05c | abhiṣṭikŕ̥d vícarṣaṇiḥ

09.049.01a | pávasva vr̥ṣṭím ā́ sú no
09.049.01b | apā́m ūrmíṁ divás pári
09.049.01c | ayakṣmā́ br̥hatī́r íṣaḥ

09.049.02a | táyā pavasva dhā́rayā
09.049.02b | yáyā gā́va ihā́gáman
09.049.02c | jányāsa úpa no gr̥hám

09.049.03a | ghr̥tám pavasva dhā́rayā
09.049.03b | yajñéṣu devavī́tamaḥ
09.049.03c | asmábhyaṁ vr̥ṣṭím ā́ pava

09.049.04a | sá na ūrjé ví avyáyam
09.049.04b | pavítraṁ dhāva dhā́rayā
09.049.04c | devā́saḥ śr̥ṇávan hí kam

09.049.05a | pávamāno asiṣyadad
09.049.05b | rákṣāṁsi apajáṅghanat
09.049.05c | pratnavád rocáyan rúcaḥ

09.050.01a | út te śúṣmāsa īrate
09.050.01b | síndhor ūrmér iva svanáḥ
09.050.01c | vāṇásya codayā pavím

09.050.02a | prasavé ta úd īrate
09.050.02b | tisró vā́co makhasyúvaḥ
09.050.02c | yád ávya éṣi sā́navi

09.050.03a | ávyo vā́re pári priyáṁ
09.050.03b | háriṁ hinvanti ádribhiḥ
09.050.03c | pávamānam madhuścútam

09.050.04a | ā́ pavasva madintama
09.050.04b | pavítraṁ dhā́rayā kave
09.050.04c | arkásya yónim āsádam

09.050.05a | sá pavasva madintama
09.050.05b | góbhir añjānó aktúbhiḥ
09.050.05c | índav índrāya pītáye

09.051.01a | ádhvaryo ádribhiḥ sutáṁ
09.051.01b | sómam pavítra ā́ sr̥ja
09.051.01c | punīhī́ndrāya pā́tave

09.051.02a | diváḥ pīyū́ṣam uttamáṁ
09.051.02b | sómam índrāya vajríṇe
09.051.02c | sunótā mádhumattamam

09.051.03a | táva tyá indo ándhaso
09.051.03b | devā́ mádhor ví aśnate
09.051.03c | pávamānasya marútaḥ

09.051.04a | tuváṁ hí soma vardháyan
09.051.04b | sutó mádāya bhū́rṇaye
09.051.04c | vŕ̥ṣan stotā́ram ūtáye

09.051.05a | abhí arṣa vicakṣaṇa
09.051.05b | pavítraṁ dhā́rayā sutáḥ
09.051.05c | abhí vā́jam utá śrávaḥ

09.052.01a | pári dyukṣáḥ sanádrayir
09.052.01b | bhárad vā́jaṁ no ándhasā
09.052.01c | svānó@ arṣa pavítra ā́

09.052.02a | táva pratnébhir ádhvabhir
09.052.02b | ávyo vā́re pári priyáḥ
09.052.02c | sahásradhāro yāt tánā

09.052.03a | carúr ná yás tám īṅkhaya
09.052.03b | índo ná dā́nam īṅkhaya
09.052.03c | vadhaír vadhasnav īṅkhaya

09.052.04a | ní śúṣmam indav eṣaam
09.052.04b | púruhūta jánānaam
09.052.04c | yó asmā́m̐ ādídeśati

09.052.05a | śatáṁ na inda ūtíbhiḥ
09.052.05b | sahásraṁ vā śúcīnaam
09.052.05c | pávasva maṁhayádrayiḥ

09.053.01a | út te śúṣmāso asthū
09.053.01b | rákṣo bhindánto adrivaḥ
09.053.01c | nudásva yā́ḥ parispŕ̥dhaḥ

09.053.02a | ayā́ nijaghnír ójasā
09.053.02b | rathasaṁgé dháne hité
09.053.02c | stávā ábibhyuṣā hr̥dā́

09.053.03a | ásya vratā́ni nā́dhŕ̥ṣe
09.053.03b | pávamānasya dūḍhíyā
09.053.03c | rujá yás tvā pr̥tanyáti

09.053.04a | táṁ hinvanti madacyútaṁ
09.053.04b | háriṁ nadī́ṣu vājínam
09.053.04c | índum índrāya matsarám

09.054.01a | asyá pratnā́m ánu dyútaṁ
09.054.01b | śukráṁ duduhre áhrayaḥ
09.054.01c | páyaḥ sahasrasā́m ŕ̥ṣim

09.054.02a | ayáṁ sū́rya ivopadŕ̥g
09.054.02b | ayáṁ sárāṁsi dhāvati
09.054.02c | saptá praváta ā́ dívam

09.054.03a | ayáṁ víśvāni tiṣṭhati
09.054.03b | punānó bhúvanopári
09.054.03c | sómo devó ná sū́riyaḥ

09.054.04a | pári ṇo devávītaye
09.054.04b | vā́jām̐ arṣasi gómataḥ
09.054.04c | punāná indav indrayúḥ

09.055.01a | yávaṁ-yavaṁ no ándhasā
09.055.01b | puṣṭám-puṣṭam pári srava
09.055.01c | sóma víśvā ca saúbhagā

09.055.02a | índo yáthā táva stávo
09.055.02b | yáthā te jātám ándhasaḥ
09.055.02c | ní barhíṣi priyé sadaḥ

09.055.03a | utá no govíd aśvavít
09.055.03b | pávasva soma ándhasā
09.055.03c | makṣū́tamebhir áhabhiḥ

09.055.04a | yó jinā́ti ná jī́yate
09.055.04b | hánti śátrum abhī́tiya
09.055.04c | sá pavasva sahasrajit

09.056.01a | pári sóma r̥tám br̥hád
09.056.01b | āśúḥ pavítre arṣati
09.056.01c | vighnán rákṣāṁsi devayúḥ

09.056.02a | yát sómo vā́jam árṣati
09.056.02b | śatáṁ dhā́rā apasyúvaḥ
09.056.02c | índrasya sakhyám āviśán

09.056.03a | abhí tvā yóṣaṇo dáśa
09.056.03b | jāráṁ ná kanyā\nūṣata
09.056.03c | mr̥jyáse soma sātáye

09.056.04a | tuvám índrāya víṣṇave
09.056.04b | svādúr indo pári srava
09.056.04c | nr̥ŕ̥n stotr̥ŕ̥n pāhi áṁhasaḥ

09.057.01a | prá te dhā́rā asaścáto
09.057.01b | divó ná yanti vr̥ṣṭáyaḥ
09.057.01c | áchā vā́jaṁ sahasríṇam

09.057.02a | abhí priyā́ṇi kā́viyā
09.057.02b | víśvā cákṣāṇo arṣati
09.057.02c | háris tuñjāná ā́yudhā

09.057.03a | sá marmr̥jāná āyúbhir
09.057.03b | íbho rā́jeva suvratáḥ
09.057.03c | śyenó ná váṁsu ṣīdati

09.057.04a | sá no víśvā divó vásu
09.057.04b | utó pr̥thiviyā́ ádhi
09.057.04c | punāná indav ā́ bhara

09.058.01a | tárat sá mandī́ dhāvati
09.058.01b | dhā́rā sutásya ándhasaḥ
09.058.01c | tárat sá mandī́ dhāvati

09.058.02a | usrā́ veda vásūnaam
09.058.02b | mártasya devī́ ávasaḥ
09.058.02c | tárat sá mandī́ dhāvati

09.058.03a | dhvasráyoḥ puruṣántiyor
09.058.03b | ā́ sahásrāṇi dadmahe
09.058.03c | tárat sá mandī́ dhāvati

09.058.04a | ā́ yáyos triṁśátaṁ tánā
09.058.04b | sahásrāṇi ca dádmahe
09.058.04c | tárat sá mandī́ dhāvati

09.059.01a | pávasva gojíd aśvajíd
09.059.01b | viśvajít soma raṇyajít
09.059.01c | prajā́vad rátnam ā́ bhara

09.059.02a | pávasvādbhyó ádābhiyaḥ
09.059.02b | pávasva óṣadhībhiyaḥ
09.059.02c | pávasva dhiṣáṇābhiyaḥ

09.059.03a | tuváṁ soma pávamāno
09.059.03b | víśvāni duritā́ tara
09.059.03c | kavíḥ sīda ní barhíṣi

09.059.04a | pávamāna súvar vido
09.059.04b | jā́yamāno 'bhavo mahā́n
09.059.04c | índo víśvām̐ abhī́d asi

09.060.01a | prá gāyatréṇa gāyata
09.060.01b | pávamānaṁ vícarṣaṇim
09.060.01c | índuṁ sahásracakṣasam

09.060.02a | táṁ tvā sahásracakṣasam
09.060.02b | átho sahásrabharṇasam
09.060.02c | áti vā́ram apāviṣuḥ

09.060.03a | áti vā́rān pávamāno asiṣyadat
09.060.03b | kaláśām̐ abhí dhāvati
09.060.03c | índrasya hā́rdi āviśán

09.060.04a | índrasya soma rā́dhase
09.060.04b | śám pavasva vicarṣaṇe
09.060.04c | prajā́vad réta ā́ bhara

09.061.01a | ayā́ vītī́ pári srava
09.061.01b | yás ta indo mádeṣu ā́
09.061.01c | avā́han navatī́r náva

09.061.02a | púraḥ sadyá itthā́dhiye
09.061.02b | dívodāsāya śámbaram
09.061.02c | ádha tyáṁ turváśaṁ yádum

09.061.03a | pári ṇo áśvam aśvavíd
09.061.03b | gómad indo híraṇyavat
09.061.03c | kṣárā sahasríṇīr íṣaḥ

09.061.04a | pávamānasya te vayám
09.061.04b | pavítram abhiundatáḥ
09.061.04c | sakhitvám ā́ vr̥ṇīmahe

09.061.05a | yé te pavítram ūrmáyo
09.061.05b | abhikṣáranti dhā́rayā
09.061.05c | tébhir naḥ soma mr̥r̥ḷaya+

09.061.06a | sá naḥ punāná ā́ bhara
09.061.06b | rayíṁ vīrávatīm íṣam
09.061.06c | ī́śānaḥ soma viśvátaḥ

09.061.07a | etám u tyáṁ dáśa kṣípo
09.061.07b | mr̥jánti síndhumātaram
09.061.07c | sám ādityébhir akhyata

09.061.08a | sám índreṇotá vāyúnā
09.061.08b | sutá eti pavítra ā́
09.061.08c | sáṁ sū́riyasya raśmíbhiḥ

09.061.09a | sá no bhágāya vāyáve
09.061.09b | pūṣṇé pavasva mádhumān
09.061.09c | cā́rur mitré váruṇe ca

09.061.10a | uccā́ te jātám ándhaso
09.061.10b | diví ṣád bhū́mi ā́ dade
09.061.10c | ugráṁ śárma máhi śrávaḥ

09.061.11a | enā́ víśvāni aryá ā́
09.061.11b | dyumnā́ni mā́nuṣāṇaam
09.061.11c | síṣāsanto vanāmahe

09.061.12a | sá na índrāya yájyave
09.061.12b | váruṇāya marúdbhiyaḥ
09.061.12c | varivovít pári srava

09.061.13a | úpo ṣú jātám aptúraṁ
09.061.13b | góbhir bhaṅgám páriṣkr̥tam
09.061.13c | índuṁ devā́ ayāsiṣuḥ

09.061.14a | tám íd vardhantu no gíro
09.061.14b | vatsáṁ saṁśíśvarīr iva
09.061.14c | yá índrasya hr̥daṁsániḥ

09.061.15a | árṣā ṇaḥ soma śáṁ gáve
09.061.15b | dhukṣásva pipyúṣīm íṣam
09.061.15c | várdhā samudrám ukthíyam

09.061.16a | pávamāno ajījanad
09.061.16b | diváś citráṁ ná tanyatúm
09.061.16c | jyótir vaiśvānarám br̥hát

09.061.17a | pávamānasya te ráso
09.061.17b | mádo rājann aduchunáḥ
09.061.17c | ví vā́ram ávyam arṣati

09.061.18a | pávamāna rásas táva
09.061.18b | dákṣo ví rājati dyumā́n
09.061.18c | jyótir víśvaṁ súvar dr̥śé

09.061.19a | yás te mádo váreṇiyas
09.061.19b | ténā pavasva ándhasā
09.061.19c | devāvī́r aghaśaṁsahā́

09.061.20a | jághnir vr̥trám amitríyaṁ
09.061.20b | sásnir vā́jaṁ divé-dive
09.061.20c | goṣā́ u aśvasā́ asi

09.061.21a | sámmiślo aruṣó bhava
09.061.21b | sūpasthā́bhir ná dhenúbhiḥ
09.061.21c | sī́dañ chyenó ná yónim ā́

09.061.22a | sá pavasva yá ā́vitha
09.061.22b | índraṁ vr̥trā́ya hántave
09.061.22c | vavrivā́ṁsam mahī́r apáḥ

09.061.23a | suvī́rāso vayáṁ dhánā
09.061.23b | jáyema soma mīḍhuvaḥ
09.061.23c | punānó vardha no gíraḥ

09.061.24a | tuvótāsas távā́vasā
09.061.24b | syā́ma vanvánta āmúraḥ
09.061.24c | sóma vratéṣu jāgr̥hi

09.061.25a | apaghnán pavate mŕ̥dho
09.061.25b | ápa sómo árāvaṇaḥ
09.061.25c | gáchann índrasya niṣkr̥tám

09.061.26a | mahó no rāyá ā́ bhara
09.061.26b | pávamāna jahī́ mŕ̥dhaḥ
09.061.26c | rā́svendo vīrávad yáśaḥ

09.061.27a | ná tvā śatáṁ caná hrúto
09.061.27b | rā́dho dítsantam ā́ minan
09.061.27c | yát punānó makhasyáse

09.061.28a | pávasvendo vŕ̥ṣā sutáḥ
09.061.28b | kr̥dhī́ no yaśáso jáne
09.061.28c | víśvā ápa dvíṣo jahi

09.061.29a | ásya te sakhiyé vayáṁ
09.061.29b | távendo dyumná uttamé
09.061.29c | sāsahyā́ma pr̥tanyatáḥ

09.061.30a | yā́ te bhīmā́ni ā́yudhā
09.061.30b | tigmā́ni sánti dhū́rvaṇe
09.061.30c | rákṣā samasya no nidáḥ

09.062.01a | eté asr̥gram índavas
09.062.01b | tiráḥ pavítram āśávaḥ
09.062.01c | víśvāni abhí saúbhagā

09.062.02a | vighnánto duritā́ purú
09.062.02b | sugā́ tokā́ya vājínaḥ
09.062.02c | tánā kr̥ṇvánto árvate

09.062.03a | kr̥ṇvánto várivo gáve
09.062.03b | abhí arṣanti suṣṭutím
09.062.03c | íḷām asmábhya@ saṁyátam

09.062.04a | ásāvi aṁśúr mádāya
09.062.04b | apsú dákṣo giriṣṭháaḥ
09.062.04c | śyenó ná yónim ā́sadat

09.062.05a | śubhrám ándho devávātam
09.062.05b | apsú dhūtó nŕ̥bhiḥ sutáḥ
09.062.05c | svádanti gā́vaḥ páyobhiḥ

09.062.06a | ā́d īm áśvaṁ ná hétāro
09.062.06b | áśūśubhann amŕ̥tāya
09.062.06c | mádhvo rásaṁ sadhamā́de

09.062.07a | yā́s te dhā́rā madhuścúto
09.062.07b | ásr̥gram inda ūtáye
09.062.07c | tā́bhiḥ pavítram ā́sadaḥ

09.062.08a | só arṣéndrāya pītáye
09.062.08b | tiró rómāṇi avyáyā
09.062.08c | sī́dan yónā váneṣu ā́

09.062.09a | tuvám indo pári srava
09.062.09b | svā́diṣṭho áṅgirobhiyaḥ
09.062.09c | varivovíd ghr̥tám páyaḥ

09.062.10a | ayáṁ vícarṣaṇir hitáḥ
09.062.10b | pávamānaḥ sá cetati
09.062.10c | hinvāná ā́piyam br̥hát

09.062.11a | eṣá vŕ̥ṣā vŕ̥ṣavrataḥ
09.062.11b | pávamāno aśastihā́
09.062.11c | kárad vásūni dāśúṣe

09.062.12a | ā́ pavasva sahasríṇaṁ
09.062.12b | rayíṁ gómantam aśvínam
09.062.12c | puruścandrám puruspŕ̥ham

09.062.13a | eṣá syá pári ṣicyate
09.062.13b | marmr̥jyámāna āyúbhiḥ
09.062.13c | urugāyáḥ kavíkratuḥ

09.062.14a | sahásrotiḥ śatā́magho
09.062.14b | vimā́no rájasaḥ kavíḥ
09.062.14c | índrāya pavate mádaḥ

09.062.15a | girā́ jātá ihá stutá
09.062.15b | índur índrāya dhīyate
09.062.15c | vír yónā vasatā́v iva

09.062.16a | pávamānaḥ sutó nŕ̥bhiḥ
09.062.16b | sómo vā́jam ivāsarat
09.062.16c | camū́ṣu śákmanāsádam

09.062.17a | táṁ tripr̥ṣṭhé trivandhuré
09.062.17b | ráthe yuñjanti yā́tave
09.062.17c | ŕ̥ṣīṇāṁ saptá dhītíbhiḥ

09.062.18a | táṁ sotāro dhanaspŕ̥tam
09.062.18b | āśúṁ vā́jāya yā́tave
09.062.18c | háriṁ hinota vājínam

09.062.19a | āviśán kaláśaṁ sutó
09.062.19b | víśvā árṣann abhí śríyaḥ
09.062.19c | śū́ro ná góṣu tiṣṭhati

09.062.20a | ā́ ta indo mádāya kám
09.062.20b | páyo duhanti āyávaḥ
09.062.20c | devā́ devébhiyo mádhu

09.062.21a | ā́ naḥ sómam pavítra ā́
09.062.21b | sr̥játā mádhumattamam
09.062.21c | devébhyo devaśrúttamam

09.062.22a | eté sómā asr̥kṣata
09.062.22b | gr̥ṇānā́ḥ śrávase mahé
09.062.22c | madíntamasya dhā́rayā

09.062.23a | abhí gávyāni vītáye
09.062.23b | nr̥mṇā́ punānó arṣasi
09.062.23c | sanádvājaḥ pári srava

09.062.24a | utá no gómatīr íṣo
09.062.24b | víśvā arṣa pariṣṭúbhaḥ
09.062.24c | gr̥ṇānó jamádagninā

09.062.25a | pávasva vācó agriyáḥ
09.062.25b | sóma citrā́bhir ūtíbhiḥ
09.062.25c | abhí víśvāni kā́viyā

09.062.26a | tuváṁ samudríyā apó
09.062.26b | agriyó vā́ca īráyan
09.062.26c | pávasva viśvamejaya

09.062.27a | túbhyemā́ bhúvanā kave
09.062.27b | mahimné soma tasthire
09.062.27c | túbhyam arṣanti síndhavaḥ

09.062.28a | prá te divó ná vr̥ṣṭáyo
09.062.28b | dhā́rā yanti asaścátaḥ
09.062.28c | abhí śukrā́m upastíram

09.062.29a | índrāyéndum punītana
09.062.29b | ugráṁ dákṣāya sā́dhanam
09.062.29c | īśānáṁ vītírādhasam

09.062.30a | pávamāna r̥táḥ kavíḥ
09.062.30b | sómaḥ pavítram ā́sadat
09.062.30c | dádhat stotré suvī́riyam

09.063.01a | ā́ pavasva sahasríṇaṁ
09.063.01b | rayíṁ soma suvī́riyam
09.063.01c | asmé śrávāṁsi dhāraya

09.063.02a | íṣam ū́rjaṁ ca pinvasa
09.063.02b | índrāya matsaríntamaḥ
09.063.02c | camū́ṣu ā́ ní ṣīdasi

09.063.03a | sutá índrāya víṣṇave
09.063.03b | sómaḥ kaláśe akṣarat
09.063.03c | mádhumām̐ astu vāyáve

09.063.04a | eté asr̥gram āśávo
09.063.04b | áti hvárāṁsi babhrávaḥ
09.063.04c | sómā r̥tásya dhā́rayā

09.063.05a | índraṁ várdhanto aptúraḥ
09.063.05b | kr̥ṇvánto víśvam ā́riyam
09.063.05c | apaghnánto árāvaṇaḥ

09.063.06a | sutā́ ánu svám ā́ rájo
09.063.06b | abhí arṣanti babhrávaḥ
09.063.06c | índraṁ gáchanta índavaḥ

09.063.07a | ayā́ pavasva dhā́rayā
09.063.07b | yáyā sū́ryam árocayaḥ
09.063.07c | hinvānó mā́nuṣīr apáḥ

09.063.08a | áyukta sū́ra étaśam
09.063.08b | pávamāno manā́v ádhi
09.063.08c | antárikṣeṇa yā́tave

09.063.09a | utá tyā́ haríto dáśa
09.063.09b | sū́ro ayukta yā́tave
09.063.09c | índur índra íti bruván

09.063.10a | párītó vāyáve sutáṁ
09.063.10b | gíra índrāya matsarám
09.063.10c | ávyo vā́reṣu siñcata

09.063.11a | pávamāna vidā́ rayím
09.063.11b | asmábhyaṁ soma duṣṭáram
09.063.11c | yó dūṇā́śo vanuṣyatā́

09.063.12a | abhí arṣa sahasríṇaṁ
09.063.12b | rayíṁ gómantam aśvínam
09.063.12c | abhí vā́jam utá śrávaḥ

09.063.13a | sómo devó ná sū́riyo
09.063.13b | ádribhiḥ pavate sutáḥ
09.063.13c | dádhānaḥ kaláśe rásam

09.063.14a | eté dhā́māni ā́riyā
09.063.14b | śukrā́ r̥tásya dhā́rayā
09.063.14c | vā́jaṁ gómantam akṣaran

09.063.15a | sutā́ índrāya vajríṇe
09.063.15b | sómāso dádhiāśiraḥ
09.063.15c | pavítram áti akṣaran

09.063.16a | prá soma mádhumattamo
09.063.16b | rāyé arṣa pavítra ā́
09.063.16c | mádo yó devavī́tamaḥ

09.063.17a | tám ī mr̥janti āyávo
09.063.17b | háriṁ nadī́ṣu vājínam
09.063.17c | índum índrāya matsarám

09.063.18a | ā́ pavasva híraṇyavad
09.063.18b | áśvāvat soma vīrávat
09.063.18c | vā́jaṁ gómantam ā́ bhara

09.063.19a | pári vā́je ná vājayúm
09.063.19b | ávyo vā́reṣu siñcata
09.063.19c | índrāya mádhumattamam

09.063.20a | kavím mr̥janti márjiyaṁ
09.063.20b | dhībhír víprā avasyávaḥ
09.063.20c | vŕ̥ṣā kánikrad arṣati

09.063.21a | vŕ̥ṣaṇaṁ dhībhír aptúraṁ
09.063.21b | sómam r̥tásya dhā́rayā
09.063.21c | matī́ víprāḥ sám asvaran

09.063.22a | pávasva deva āyuṣág
09.063.22b | índraṁ gachatu te mádaḥ
09.063.22c | vāyúm ā́ roha dhármaṇā

09.063.23a | pávamāna ní tośase
09.063.23b | rayíṁ soma śravā́yiyam
09.063.23c | priyáḥ samudrám ā́ viśa

09.063.24a | apaghnán pavase mŕ̥dhaḥ
09.063.24b | kratuvít soma matsaráḥ
09.063.24c | nudásvā́devayuṁ jánam

09.063.25a | pávamānā asr̥kṣata
09.063.25b | sómāḥ śukrā́sa índavaḥ
09.063.25c | abhí víśvāni kā́viyā

09.063.26a | pávamānāsa āśávaḥ
09.063.26b | śubhrā́ asr̥gram índavaḥ
09.063.26c | ghnánto víśvā ápa dvíṣaḥ

09.063.27a | pávamānā divás pári
09.063.27b | antárikṣād asr̥kṣata
09.063.27c | pr̥thivyā́ ádhi sā́navi

09.063.28a | punānáḥ soma dhā́rayā
09.063.28b | índo víśvā ápa srídhaḥ
09.063.28c | jahí rákṣāṁsi sukrato

09.063.29a | apaghnán soma rakṣáso
09.063.29b | abhí arṣa kánikradat
09.063.29c | dyumántaṁ śúṣmam uttamám

09.063.30a | asmé vásūni dhāraya
09.063.30b | sóma divyā́ni pā́rthivā
09.063.30c | índo víśvāni vā́riyā

09.064.01a | vŕ̥ṣā soma dyumā́m̐ asi
09.064.01b | vŕ̥ṣā deva vŕ̥ṣavrataḥ
09.064.01c | vŕ̥ṣā dhármāṇi dadhiṣe

09.064.02a | vŕ̥ṣṇas te vŕ̥ṣṇiyaṁ śávo
09.064.02b | vŕ̥ṣā vánaṁ vŕ̥ṣā mádaḥ
09.064.02c | satyáṁ vr̥ṣan vŕ̥ṣéd asi

09.064.03a | áśvo ná cakrado vŕ̥ṣā
09.064.03b | sáṁ gā́ indo sám árvataḥ
09.064.03c | ví no rāyé dúro vr̥dhi

09.064.04a | ásr̥kṣata prá vājíno
09.064.04b | gavyā́ sómāso aśvayā́
09.064.04c | śukrā́so vīrayā́śávaḥ

09.064.05a | śumbhámānā r̥tāyúbhir
09.064.05b | mr̥jyámānā gábhastiyoḥ
09.064.05c | pávante vā́re avyáye

09.064.06a | té víśvā dāśúṣe vásu
09.064.06b | sómā divyā́ni pā́rthivā
09.064.06c | pávantām ā́ntárikṣiyā

09.064.07a | pávamānasya viśvavit
09.064.07b | prá te sárgā asr̥kṣata
09.064.07c | sū́ryasyeva ná raśmáyaḥ

09.064.08a | ketúṁ kr̥ṇván divás pári
09.064.08b | víśvā rūpā́bhí arṣasi
09.064.08c | samudráḥ soma pinvase

09.064.09a | hinvānó vā́cam iṣyasi
09.064.09b | pávamāna vídharmaṇi
09.064.09c | ákrān devó ná sū́riyaḥ

09.064.10a | índuḥ paviṣṭa cétanaḥ
09.064.10b | priyáḥ kavīnáam matī́
09.064.10c | sr̥jád áśvaṁ rathī́r iva

09.064.11a | ūrmír yás te pavítra ā́
09.064.11b | devāvī́ḥ pariákṣarat
09.064.11c | sī́dann r̥tásya yónim ā́

09.064.12a | sá no arṣa pavítra ā́
09.064.12b | mádo yó devavī́tamaḥ
09.064.12c | índav índrāya pītáye

09.064.13a | iṣé pavasva dhā́rayā
09.064.13b | mr̥jyámāno manīṣíbhiḥ
09.064.13c | índo rucā́bhí gā́ ihi

09.064.14a | punānó várivas kr̥dhi
09.064.14b | ū́rjaṁ jánāya girvaṇaḥ
09.064.14c | háre sr̥jāná āśíram

09.064.15a | punānó devávītaya
09.064.15b | índrasya yāhi niṣkr̥tám
09.064.15c | dyutānó vājíbhir yatáḥ

09.064.16a | prá hinvānā́sa índavo
09.064.16b | áchā samudrám āśávaḥ
09.064.16c | dhiyā́ jūtā́ asr̥kṣata

09.064.17a | marmr̥jānā́sa āyávo
09.064.17b | vŕ̥thā samudrám índavaḥ
09.064.17c | ágmann r̥tásya yónim ā́

09.064.18a | pári ṇo yāhi asmayúr
09.064.18b | víśvā vásūni ójasā
09.064.18c | pāhí naḥ śárma vīrávat

09.064.19a | mímāti váhnir étaśaḥ
09.064.19b | padáṁ yujāná ŕ̥kvabhiḥ
09.064.19c | prá yát samudrá ā́hitaḥ

09.064.20a | ā́ yád yóniṁ hiraṇyáyam
09.064.20b | āśúr r̥tásya sī́dati
09.064.20c | jáhāti ápracetasaḥ

09.064.21a | abhí venā́ anūṣata
09.064.21b | íyakṣanti prácetasaḥ
09.064.21c | májjanti ávicetasaḥ

09.064.22a | índrāyendo marútvate
09.064.22b | pávasva mádhumattamaḥ
09.064.22c | r̥tásya yónim āsádam

09.064.23a | táṁ tvā víprā vacovídaḥ
09.064.23b | pári ṣkr̥ṇvanti+ vedhásaḥ
09.064.23c | sáṁ tvā mr̥janti āyávaḥ

09.064.24a | rásaṁ te mitró aryamā́
09.064.24b | píbanti váruṇaḥ kave
09.064.24c | pávamānasya marútaḥ

09.064.25a | tuváṁ soma vipaścítam
09.064.25b | punānó vā́cam iṣyasi
09.064.25c | índo sahásrabharṇasam

09.064.26a | utó sahásrabharṇasaṁ
09.064.26b | vā́caṁ soma makhasyúvam
09.064.26c | punāná indav ā́ bhara

09.064.27a | punāná indav eṣaam
09.064.27b | púruhūta jánānaam
09.064.27c | priyáḥ samudrám ā́ viśa

09.064.28a | dávidyutatiyā rucā́
09.064.28b | pariṣṭóbhantiyā kr̥pā́
09.064.28c | sómāḥ śukrā́ gávāśiraḥ

09.064.29a | hinvānó hetŕ̥bhir yatá
09.064.29b | ā́ vā́jaṁ vājī́ akramīt
09.064.29c | sī́danto vanúṣo yathā

09.064.30a | r̥dhák soma suastáye
09.064.30b | saṁjagmānó diváḥ kavíḥ
09.064.30c | pávasva sū́riyo dr̥śé

09.065.01a | hinvánti sū́ram úsrayaḥ
09.065.01b | svásāro jāmáyas pátim
09.065.01c | mahā́m índum mahīyúvaḥ

09.065.02a | pávamāna rucā́-rucā
09.065.02b | devó devébhiyas pári
09.065.02c | víśvā vásūni ā́ viśa

09.065.03a | ā́ pavamāna suṣṭutíṁ
09.065.03b | vr̥ṣṭíṁ devébhiyo dúvaḥ
09.065.03c | iṣé pavasva saṁyátam

09.065.04a | vŕ̥ṣā hí ási bhānúnā
09.065.04b | dyumántaṁ tvā havāmahe
09.065.04c | pávamāna suādhíyaḥ

09.065.05a | ā́ pavasva suvī́riyam
09.065.05b | mándamānaḥ suāyudha
09.065.05c | ihó ṣú indav ā́ gahi

09.065.06a | yád adbhíḥ pariṣicyáse
09.065.06b | mr̥jyámāno gábhastiyoḥ
09.065.06c | drúṇā sadhástham aśnuṣe

09.065.07a | prá sómāya viaśvavát
09.065.07b | pávamānāya gāyata
09.065.07c | mahé sahásracakṣase

09.065.08a | yásya várṇam madhuścútaṁ
09.065.08b | háriṁ hinvánti ádribhiḥ
09.065.08c | índum índrāya pītáye

09.065.09a | tásya te vājíno vayáṁ
09.065.09b | víśvā dhánāni jigyúṣaḥ
09.065.09c | sakhitvám ā́ vr̥ṇīmahe

09.065.10a | vŕ̥ṣā pavasva dhā́rayā
09.065.10b | marútvate ca matsaráḥ
09.065.10c | víśvā dádhāna ójasā

09.065.11a | táṁ tvā dhartā́ram oṇíyoḥ
09.065.11b | pávamāna suvardŕ̥śam
09.065.11c | hinvé vā́jeṣu vājínam

09.065.12a | ayā́ cittó vipā́náyā
09.065.12b | háriḥ pavasva dhā́rayā
09.065.12c | yújaṁ vā́jeṣu codaya

09.065.13a | ā́ na indo mahī́m íṣam
09.065.13b | pávasva viśvádarśataḥ
09.065.13c | asmábhyaṁ soma gātuvít

09.065.14a | ā́ kaláśā anūṣata
09.065.14b | índo dhā́rābhir ójasā
09.065.14c | éndrasya pītáye viśa

09.065.15a | yásya te mádiyaṁ rásaṁ
09.065.15b | tīvráṁ duhánti ádribhiḥ
09.065.15c | sá pavasvābhimātihā́

09.065.16a | rā́jā medhā́bhir īyate
09.065.16b | pávamāno manā́v ádhi
09.065.16c | antárikṣeṇa yā́tave

09.065.17a | ā́ na indo śatagvínaṁ
09.065.17b | gávām póṣaṁ suaśviyam
09.065.17c | váhā bhágattim ūtáye

09.065.18a | ā́ naḥ soma sáho júvo
09.065.18b | rūpáṁ ná várcase bhara
09.065.18c | suṣvāṇó devávītaye

09.065.19a | árṣā soma dyumáttamo
09.065.19b | abhí dróṇāni róruvat
09.065.19c | sī́dañ chyenó ná yónim ā́

09.065.20a | apsā́ índrāya vāyáve
09.065.20b | váruṇāya marúdbhiyaḥ
09.065.20c | sómo arṣati víṣṇave

09.065.21a | íṣaṁ tokā́ya no dádhad
09.065.21b | asmábhyaṁ soma viśvátaḥ
09.065.21c | ā́ pavasva sahasríṇam

09.065.22a | yé sómāsaḥ parāváti
09.065.22b | yé arvāváti sunviré
09.065.22c | yé vādáḥ śaryaṇā́vati

09.065.23a | yá ārjīkéṣu kŕ̥tvasu
09.065.23b | yé mádhye pastíyānaam
09.065.23c | yé vā jáneṣu pañcásu

09.065.24a | té no vr̥ṣṭíṁ divás pári
09.065.24b | pávantām ā́ suvī́riyam
09.065.24c | svānā́@ devā́sa índavaḥ

09.065.25a | pávate haryató hárir
09.065.25b | gr̥ṇānó jamádagninā
09.065.25c | hinvānó gór ádhi tvací

09.065.26a | prá śukrā́so vayojúvo
09.065.26b | hinvānā́so ná sáptayaḥ
09.065.26c | śrīṇānā́ apsú mr̥ñjata

09.065.27a | táṁ tvā sutéṣu ābhúvo
09.065.27b | hinviré devátātaye
09.065.27c | sá pavasvānáyā rucā́

09.065.28a | ā́ te dákṣam mayobhúvaṁ
09.065.28b | váhnim adyā́ vr̥ṇīmahe
09.065.28c | páantam ā́ puruspŕ̥ham

09.065.29a | ā́ mandrám ā́ váreṇiyam
09.065.29b | ā́ vípram ā́ manīṣíṇam
09.065.29c | páantam ā́ puruspŕ̥ham

09.065.30a | ā́ rayím ā́ sucetúnam
09.065.30b | ā́ sukrato tanū́ṣu ā́
09.065.30c | páantam ā́ puruspŕ̥ham

09.066.01a | pávasva viśvacarṣaṇe
09.066.01b | abhí víśvāni kā́viyā
09.066.01c | sákhā sákhibhya ī́ḍiyaḥ

09.066.02a | tā́bhyāṁ víśvasya rājasi
09.066.02b | yé pavamāna dhā́manī
09.066.02c | pratīcī́ soma tasthátuḥ

09.066.03a | pári dhā́māni yā́ni te
09.066.03b | tuváṁ somāsi viśvátaḥ
09.066.03c | pávamāna rtúbhiḥ kave

09.066.04a | pávasva janáyann íṣo
09.066.04b | abhí víśvāni vā́riyā
09.066.04c | sákhā sákhibhya ūtáye

09.066.05a | táva śukrā́so arcáyo
09.066.05b | divás pr̥ṣṭhé ví tanvate
09.066.05c | pavítraṁ soma dhā́mabhiḥ

09.066.06a | távemé saptá síndhavaḥ
09.066.06b | praśíṣaṁ soma sisrate
09.066.06c | túbhyaṁ dhāvanti dhenávaḥ

09.066.07a | prá soma yāhi dhā́rayā
09.066.07b | sutá índrāya matsaráḥ
09.066.07c | dádhāno ákṣiti śrávaḥ

09.066.08a | sám u tvā dhībhír asvaran
09.066.08b | hinvatī́ḥ saptá jāmáyaḥ
09.066.08c | vípram ājā́ vivásvataḥ

09.066.09a | mr̥jánti tvā sám agrúvo
09.066.09b | ávye jīrā́v ádhi ṣváṇi
09.066.09c | rebhó yád ajyáse váne

09.066.10a | pávamānasya te kave
09.066.10b | vā́jin sárgā asr̥kṣata
09.066.10c | árvanto ná śravasyávaḥ

09.066.11a | áchā kóśam madhuścútam
09.066.11b | ásr̥graṁ vā́re avyáye
09.066.11c | ávāvaśanta dhītáyaḥ

09.066.12a | áchā samudrám índavo
09.066.12b | ástaṁ gā́vo ná dhenávaḥ
09.066.12c | ágmann r̥tásya yónim ā́

09.066.13a | prá ṇa indo mahé ráṇa
09.066.13b | ā́po arṣanti síndhavaḥ
09.066.13c | yád góbhir vāsayiṣyáse

09.066.14a | ásya te sakhiyé vayám
09.066.14b | íyakṣantas tuvótayaḥ
09.066.14c | índo sakhitvám uśmasi

09.066.15a | ā́ pavasva gáviṣṭaye
09.066.15b | mahé soma nr̥cákṣase
09.066.15c | éndrasya jaṭháre viśa

09.066.16a | mahā́m̐ asi soma jyéṣṭha
09.066.16b | ugrā́ṇām inda ójiṣṭhaḥ
09.066.16c | yúdhvā sáñ cháśvaj jigetha

09.066.17a | yá ugrébhyaś cid ójīyāñ
09.066.17b | chū́rebhyaś cic chū́rataraḥ
09.066.17c | bhūridā́bhyaś cin máṁhīyān

09.066.18a | tuváṁ soma sū́ra éṣas
09.066.18b | tokásya sātā́ tanū́nām
09.066.18c | vr̥ṇīmáhe sakhiyā́ya
09.066.18d | vr̥ṇīmáhe yújiyāya

09.066.19a | ágna ā́yūṁṣi pavasa
09.066.19b | ā́ suvórjam íṣaṁ ca naḥ
09.066.19c | āré bādhasva duchúnām

09.066.20a | agnír ŕ̥ṣiḥ pávamānaḥ
09.066.20b | pā́ñcajanyaḥ puróhitaḥ
09.066.20c | tám īmahe mahāgayám

09.066.21a | ágne pávasva suápā
09.066.21b | asmé várcaḥ suvī́riyam
09.066.21c | dádhad rayím máyi póṣam

09.066.22a | pávamāno áti srídho
09.066.22b | abhí arṣati suṣṭutím
09.066.22c | sū́ro ná viśvádarśataḥ

09.066.23a | sá marmr̥jāná āyúbhiḥ
09.066.23b | práyasvān práyase hitáḥ
09.066.23c | índur átyo vicakṣaṇáḥ

09.066.24a | pávamāna r̥tám br̥hác
09.066.24b | chukráṁ jyótir ajījanat
09.066.24c | kr̥ṣṇā́ támāṁsi jáṅghanat

09.066.25a | pávamānasya jáṅghnato
09.066.25b | háreś candrā́ asr̥kṣata
09.066.25c | jīrā́ ajiráśociṣaḥ

09.066.26a | pávamāno rathī́tamaḥ
09.066.26b | śubhrébhiḥ śubhráśastamaḥ
09.066.26c | háriścandro marúdgaṇaḥ

09.066.27a | pávamāno ví aśnavad
09.066.27b | raśmíbhir vājasā́tamaḥ
09.066.27c | dádhat stotré suvī́riyam

09.066.28a | prá suvāná índur akṣāḥ
09.066.28b | pavítram áti avyáyam
09.066.28c | punāná índur índram ā́

09.066.29a | eṣá sómo ádhi tvací
09.066.29b | gávāṁ krīḷati ádribhiḥ
09.066.29c | índram mádāya jóhuvat

09.066.30a | yásya te dyumnávat páyaḥ
09.066.30b | pávamānā́bhr̥taṁ diváḥ
09.066.30c | téna no mr̥r̥ḷa+ jīváse

09.067.01a | tuváṁ somāsi dhārayúr
09.067.01b | mandrá ójiṣṭho adhvaré
09.067.01c | pávasva maṁhayádrayiḥ

09.067.02a | tuváṁ sutó nr̥mā́dano
09.067.02b | dadhanvā́n matsaríntamaḥ
09.067.02c | índrāya sūrír ándhasā

09.067.03a | tuváṁ suṣvāṇó ádribhir
09.067.03b | abhí arṣa kánikradat
09.067.03c | dyumántaṁ śúṣmam uttamám

09.067.04a | índur hinvānó arṣati
09.067.04b | tiró vā́rāṇi avyáyā
09.067.04c | hárir vā́jam acikradat

09.067.05a | índo ví ávyam arṣasi
09.067.05b | ví śrávāṁsi ví saúbhagā
09.067.05c | ví vā́jān soma gómataḥ

09.067.06a | ā́ na indo śatagvínaṁ
09.067.06b | rayíṁ gómantam aśvínam
09.067.06c | bhárā soma sahasríṇam

09.067.07a | pávamānāsa índavas
09.067.07b | tiráḥ pavítram āśávaḥ
09.067.07c | índraṁ yā́mebhir āśata

09.067.08a | kakuháḥ somiyó rása
09.067.08b | índur índrāya pūrviyáḥ
09.067.08c | āyúḥ pavata āyáve

09.067.09a | hinvánti sū́ram úsrayaḥ
09.067.09b | pávamānam madhuścútam
09.067.09c | abhí girā́ sám asvaran

09.067.10a | avitā́ no ajā́śuvaḥ
09.067.10b | pūṣā́ yā́mani-yāmani
09.067.10c | ā́ bhakṣat kaníyāsu naḥ

09.067.11a | ayáṁ sómaḥ kapardíne
09.067.11b | ghr̥táṁ ná pavate mádhu
09.067.11c | ā́ bhakṣat kaníyāsu naḥ

09.067.12a | ayáṁ ta āghr̥ṇe sutó
09.067.12b | ghr̥táṁ ná pavate śúci
09.067.12c | ā́ bhakṣat kaníyāsu naḥ

09.067.13a | vācó jantúḥ kavīnáam
09.067.13b | pávasva soma dhā́rayā
09.067.13c | devéṣu ratnadhā́ asi

09.067.14a | ā́ kaláśeṣu dhāvati
09.067.14b | śyenó várma ví gāhate
09.067.14c | abhí dróṇā kánikradat

09.067.15a | pári prá soma te ráso
09.067.15b | ásarji kaláśe sutáḥ
09.067.15c | śyenó ná taktó arṣati

09.067.16a | pávasva soma mandáyann
09.067.16b | índrāya mádhumattamaḥ

09.067.17a | ásr̥gran devávītaye
09.067.17b | vājayánto ráthā iva

09.067.18a | té sutā́so madíntamāḥ
09.067.18b | śukrā́ vāyúm asr̥kṣata

09.067.19a | grā́vṇā tunnó abhíṣṭutaḥ
09.067.19b | pavítraṁ soma gachasi
09.067.19c | dádhat stotré suvī́riyam

09.067.20a | eṣá tunnó abhíṣṭutaḥ
09.067.20b | pavítram áti gāhate
09.067.20c | rakṣohā́ vā́ram avyáyam

09.067.21a | yád ánti yác ca dūraké
09.067.21b | bhayáṁ vindáti mā́m ihá
09.067.21c | pávamāna ví táj jahi

09.067.22a | pávamānaḥ só adyá naḥ
09.067.22b | pavítreṇa vícarṣaṇiḥ
09.067.22c | yáḥ potā́ sá punātu naḥ

09.067.23a | yát te pavítram arcíṣi
09.067.23b | ágne vítatam antár ā́
09.067.23c | bráhma téna punīhi naḥ

09.067.24a | yát te pavítram arcivád
09.067.24b | ágne téna punīhi naḥ
09.067.24c | brahmasavaíḥ punīhi naḥ

09.067.25a | ubhā́bhyāṁ deva savitaḥ
09.067.25b | pavítreṇa savéna ca
09.067.25c | máam punīhi viśvátaḥ

09.067.26a | tribhíṣ ṭváṁ deva savitar
09.067.26b | várṣiṣṭhaiḥ soma dhā́mabhiḥ
09.067.26c | ágne dákṣaiḥ punīhi naḥ

09.067.27a | *punántu mā́ṁ devajanā́ḥ
09.067.27b | *punántu vásavo dhiyā́
09.067.27c | *víśve devāḥ punītá mā
09.067.27d | *jā́tavedaḥ punīhí mā

09.067.28a | prá pyāyasva prá syandasva
09.067.28b | sóma víśvebhir aṁśúbhiḥ
09.067.28c | devébhya uttamáṁ havíḥ

09.067.29a | úpa priyám pánipnataṁ
09.067.29b | yúvānam āhutīvŕ̥dham
09.067.29c | áganma bíbhrato námaḥ

09.067.30a | alā́yiyasya paraśúr nanāśa
09.067.30b | tám ā́ pavasva deva soma
09.067.30c | ākhúṁ cid evá deva soma

09.067.31a | *yáḥ pāvamānī́r adhyéti
09.067.31b | *ŕ̥ṣibhiḥ sámbhr̥taṁ rásam
09.067.31c | *sárvaṁ sá pūtám aśnāti
09.067.31d | *svaditám mātaríśvanā

09.067.32a | *pāvamānī́r yó adhyéti
09.067.32b | *ŕ̥ṣibhiḥ sámbhr̥taṁ rásam
09.067.32c | *tásmai sárasvatī duhe
09.067.32d | *kṣīráṁ sarpír mádhūdakám

09.068.01a | prá devám áchā mádhumanta índavo
09.068.01b | ásiṣyadanta gā́va ā́ ná dhenávaḥ
09.068.01c | barhiṣádo vacanā́vanta ū́dhabhiḥ
09.068.01d | parisrútam usríyā nirṇíjaṁ dhire

09.068.02a | sá róruvad abhí pū́rvā acikradad
09.068.02b | upārúhaḥ śratháyan svādate háriḥ
09.068.02c | tiráḥ pavítram pariyánn urú jráyo
09.068.02d | ní śáryāṇi dadhate devá ā́ váram

09.068.03a | ví yó mamé yamíyā saṁyatī́ mádaḥ
09.068.03b | sākaṁvŕ̥dhā páyasā pinvad ákṣitā
09.068.03c | mahī́ apāré rájasī vivévidad
09.068.03d | abhivrájann ákṣitam pā́ja ā́ dade

09.068.04a | sá mātárā vicáran vājáyann apáḥ
09.068.04b | prá médhiraḥ svadháyā pinvate padám
09.068.04c | aṁśúr yávena pipiśe yató nŕ̥bhiḥ
09.068.04d | sáṁ jāmíbhir násate rákṣate śíraḥ

09.068.05a | sáṁ dákṣeṇa mánasā jāyate kavír
09.068.05b | r̥tásya gárbho níhito yamā́ paráḥ
09.068.05c | yū́nā ha sántā prathamáṁ ví jajñatur
09.068.05d | gúhā hitáṁ jánima némam údyatam

09.068.06a | mandrásya rūpáṁ vividur manīṣíṇaḥ
09.068.06b | śyenó yád ándho ábharat parāvátaḥ
09.068.06c | tám marjayanta suvŕ̥dhaṁ nadī́ṣu ā́m̐
09.068.06d | uśántam aṁśúm pariyántam r̥gmíyam

09.068.07a | tuvā́m mr̥janti dáśa yóṣaṇaḥ sutáṁ
09.068.07b | sóma ŕ̥ṣibhir matíbhir dhītíbhir hitám
09.068.07c | ávyo vā́rebhir utá deváhūtibhir
09.068.07d | nŕ̥bhir yató vā́jam ā́ darṣi sātáye

09.068.08a | pariprayántaṁ vayíyaṁ suṣaṁsádaṁ
09.068.08b | sómam manīṣā́ abhy a\nūṣata stúbhaḥ
09.068.08c | yó dhā́rayā mádhumām̐ ūrmíṇā divá
09.068.08d | íyarti vā́caṁ rayiṣā́ḷ ámartiyaḥ

09.068.09a | ayáṁ divá iyarti víśvam ā́ rájaḥ
09.068.09b | sómaḥ punānáḥ kaláśeṣu sīdati
09.068.09c | adbhír góbhir mr̥jyate ádribhiḥ sutáḥ
09.068.09d | punāná índur várivo vidat priyám

09.068.10a | evā́ naḥ soma pariṣicyámāno
09.068.10b | váyo dádhac citrátamam pavasva
09.068.10c | adveṣé dyā́vāpr̥thivī́ huvema
09.068.10d | dévā dhattá rayím asmé suvī́ram

09.069.01a | íṣur ná dhánvan práti dhīyate matír
09.069.01b | vatsó ná mātúr úpa sarji ū́dhani
09.069.01c | urúdhāreva duhe ágra āyatī́
09.069.01d | ásya vratéṣu ápi sóma iṣyate

09.069.02a | úpo matíḥ pr̥cyáte sicyáte mádhu
09.069.02b | mandrā́janī codate antár āsáni
09.069.02c | pávamānaḥ saṁtaníḥ praghnatā́m iva
09.069.02d | mádhumān drapsáḥ pári vā́ram arṣati

09.069.03a | ávye vadhūyúḥ pavate pári tvací
09.069.03b | śrathnīté naptī́r áditer r̥táṁ yaté
09.069.03c | hárir akrān yajatáḥ saṁyató mádo
09.069.03d | nr̥mṇā́ śíśāno mahiṣó ná śobhate

09.069.04a | ukṣā́ mimāti práti yanti dhenávo
09.069.04b | devásya devī́r úpa yanti niṣkr̥tám
09.069.04c | áty akramīd árjunaṁ vā́ram avyáyam
09.069.04d | átkaṁ ná niktám pári sómo avyata

09.069.05a | ámr̥ktena rúśatā vā́sasā hárir
09.069.05b | ámartiyo nirṇijānáḥ pári vyata
09.069.05c | divás pr̥ṣṭhám barháṇā nirṇíje kr̥ta
09.069.05d | upastáraṇaṁ camúvor nabhasmáyam

09.069.06a | sū́ryasyeva raśmáyo drāvayitnávo
09.069.06b | matsarā́saḥ prasúpaḥ sākám īrate
09.069.06c | tántuṁ tatám pári sárgāsa āśávo
09.069.06d | néndrād r̥té pavate dhā́ma kíṁ caná

09.069.07a | síndhor iva pravaṇé nimná āśávo
09.069.07b | vŕ̥ṣacyutā mádāso gātúm āśata
09.069.07c | śáṁ no niveśé dvipáde cátuṣpade
09.069.07d | asmé vā́jāḥ soma tiṣṭhantu kr̥ṣṭáyaḥ

09.069.08a | ā́ naḥ pavasva vásumad dhíraṇyavad
09.069.08b | áśvāvad gómad yávamat suvī́riyam
09.069.08c | yūyáṁ hí soma pitáro máma sthána
09.069.08d | divó mūrdhā́naḥ prásthitā vayaskŕ̥taḥ

09.069.09a | eté sómāḥ pávamānāsa índraṁ
09.069.09b | ráthā iva prá yayuḥ sātím ácha
09.069.09c | sutā́ḥ pavítram áti yanti ávyaṁ
09.069.09d | hitvī́ vavríṁ haríto vr̥ṣṭím ácha

09.069.10a | índav índrāya br̥haté pavasva
09.069.10b | sumr̥r̥ḷīkó+ anavadyó riśā́dāḥ
09.069.10c | bhárā candrā́ṇi gr̥ṇaté vásūni
09.069.10d | devaír dyāvāpr̥thivī prā́vataṁ naḥ

09.070.01a | trír asmai saptá dhenávo duduhre
09.070.01b | satyā́m āśíram pūrviyé víomani
09.070.01c | catvā́ri anyā́ bhúvanāni nirṇíje
09.070.01d | cā́rūṇi cakre yád r̥taír ávardhata

09.070.02a | sá bhíkṣamāṇo amŕ̥tasya cā́ruṇa
09.070.02b | ubhé dyā́vā kā́viyenā ví śaśrathe
09.070.02c | téjiṣṭhā apó maṁhánā pári vyata
09.070.02d | yádī devásya śrávasā sádo vidúḥ

09.070.03a | té asya santu ketávo ámr̥tyavo
09.070.03b | ádābhiyāso janúṣī ubhé ánu
09.070.03c | yébhir nr̥mṇā́ ca devíyā ca punatá
09.070.03d | ā́d íd rā́jānam manánā agr̥bhṇata

09.070.04a | sá mr̥jyámāno daśábhiḥ sukármabhiḥ
09.070.04b | prá madhyamā́su mātŕ̥ṣu pramé sácā
09.070.04c | vratā́ni pānó amŕ̥tasya cā́ruṇa
09.070.04d | ubhé nr̥cákṣā ánu paśyate víśau

09.070.05a | sá marmr̥jāná indriyā́ya dhā́yasa
09.070.05b | óbhé antā́ ródasī harṣate hitáḥ
09.070.05c | vŕ̥ṣā śúṣmeṇa bādhate ví durmatī́r
09.070.05d | ādédiśānaḥ śaryahéva śurúdhaḥ

09.070.06a | sá mātárā ná dádr̥śāna usríyo
09.070.06b | nā́nadad eti marútām iva svanáḥ
09.070.06c | jānánn r̥tám prathamáṁ yát súvarṇaram
09.070.06d | práśastaye kám avr̥ṇīta sukrátuḥ

09.070.07a | ruváti bhīmó vr̥ṣabhás taviṣyáyā
09.070.07b | śŕ̥ṅge śíśāno háriṇī vicakṣaṇáḥ
09.070.07c | ā́ yóniṁ sómaḥ súkr̥taṁ ní ṣīdati
09.070.07d | gavyáyī tvág bhavati nirṇíg avyáyī

09.070.08a | śúciḥ punānás tanúvam arepásam
09.070.08b | ávye hárir ní adhāviṣṭa sā́navi
09.070.08c | júṣṭo mitrā́ya váruṇāya vāyáve
09.070.08d | tridhā́tu mádhu kriyate sukármabhiḥ

09.070.09a | pávasva soma devávītaye vŕ̥ṣā
09.070.09b | índrasya hā́rdi somadhā́nam ā́ viśa
09.070.09c | purā́ no bādhā́d duritā́ti pāraya
09.070.09d | kṣetravíd dhí díśa ā́hā vipr̥chaté

09.070.10a | hitó ná sáptir abhí vā́jam arṣa
09.070.10b | índrasyendo jaṭháram ā́ pavasva
09.070.10c | nāvā́ ná síndhum áti parṣi vidvā́ñ
09.070.10d | chū́ro ná yúdhyann áva no nidá spaḥ

09.071.01a | ā́ dákṣiṇā sr̥jyate śuṣmī́ āsádaṁ
09.071.01b | véti druhó rakṣásaḥ pāti jā́gr̥viḥ
09.071.01c | hárir opaśáṁ kr̥ṇute nábhas páya
09.071.01d | upastíre camúvor bráhma nirṇíje

09.071.02a | prá kr̥ṣṭihéva śūṣá eti róruvad
09.071.02b | asurya\ṁ várṇaṁ ní riṇīte asya tám
09.071.02c | jáhāti vavrím pitúr eti niṣkr̥tám
09.071.02d | upaprútaṁ kr̥ṇute nirṇíjaṁ tánā

09.071.03a | ádribhiḥ sutáḥ pavate gábhastiyor
09.071.03b | vr̥ṣāyáte nábhasā vépate matī́
09.071.03c | sá modate násate sā́dhate girā́
09.071.03d | nenikté apsú yájate párīmaṇi

09.071.04a | pári dyukṣáṁ sáhasaḥ parvatāvŕ̥dham
09.071.04b | mádhvaḥ siñcanti harmiyásya sakṣáṇim
09.071.04c | ā́ yásmin gā́vaḥ suhutā́da ū́dhani
09.071.04d | mūrdháñ chrīṇánti agriyáṁ várīmabhiḥ

09.071.05a | sám ī ráthaṁ ná bhuríjor aheṣata
09.071.05b | dáśa svásāro áditer upástha ā́
09.071.05c | jígād úpa jrayati gór apīcíyam
09.071.05d | padáṁ yád asya matúthā ájījanan

09.071.06a | śyenó ná yóniṁ sádanaṁ dhiyā́ kr̥táṁ
09.071.06b | hiraṇyáyam āsádaṁ devá éṣati
09.071.06c | ā́ ī riṇanti barhíṣi priyáṁ girā́
09.071.06d | áśvo ná devā́m̐ ápi eti yajñíyaḥ

09.071.07a | párā víakto aruṣó diváḥ kavír
09.071.07b | vŕ̥ṣā tripr̥ṣṭhó anaviṣṭa gā́ abhí
09.071.07c | sahásraṇītir yátiḥ parāyátī
09.071.07d | rebhó ná pūrvī́r uṣáso ví rājati

09.071.08a | tveṣáṁ rūpáṁ kr̥ṇute várṇo asya sá
09.071.08b | yátrā́śayat sámr̥tā sédhati sridháḥ
09.071.08c | apsā́ yāti svadháyā daíviyaṁ jánaṁ
09.071.08d | sáṁ suṣṭutī́ násate sáṁ góagrayā

09.071.09a | ukṣéva yūthā́ pariyánn arāvīd
09.071.09b | ádhi tvíṣīr adhita sū́riyasya
09.071.09c | divyáḥ suparṇó áva cakṣata kṣā́ṁ
09.071.09d | sómaḥ pári krátunā paśyate jā́ḥ

09.072.01a | hárim mr̥janti aruṣó ná yujyate
09.072.01b | sáṁ dhenúbhiḥ kaláśe sómo ajyate
09.072.01c | úd vā́cam īráyati hinváte matī́
09.072.01d | puruṣṭutásya káti cit paripríyaḥ

09.072.02a | sākáṁ vadanti bahávo manīṣíṇa
09.072.02b | índrasya sómaṁ jaṭháre yád āduhúḥ
09.072.02c | yádī mr̥jánti súgabhastayo náraḥ
09.072.02d | sánīḷābhir daśábhiḥ kā́miyam mádhu

09.072.03a | áramamāṇo áti eti gā́ abhí
09.072.03b | sū́ryasya priyáṁ duhitús tiró rávam
09.072.03c | ánv asmai jóṣam abharad vinaṁgr̥sáḥ
09.072.03d | sáṁ dvayī́bhiḥ svásr̥bhiḥ kṣeti jāmíbhiḥ

09.072.04a | nŕ̥dhūto ádriṣuto barhíṣi priyáḥ
09.072.04b | pátir gávām pradíva índur r̥tvíyaḥ
09.072.04c | púraṁdhivān mánuṣo yajñasā́dhanaḥ
09.072.04d | śúcir dhiyā́ pavate sóma indra te

09.072.05a | nŕ̥bāhúbhyāṁ coditó dhā́rayā sutó
09.072.05b | anuṣvadhám pavate sóma indra te
09.072.05c | ā́prāḥ krátūn sám ajair adhvaré matī́r
09.072.05d | vér ná druṣác camúvor ā́sadad dháriḥ

09.072.06a | aṁśúṁ duhanti stanáyantam ákṣitaṁ
09.072.06b | kavíṁ kaváyo apáso manīṣíṇaḥ
09.072.06c | sám ī gā́vo matáyo yanti saṁyáta
09.072.06d | r̥tásya yónā sádane punarbhúvaḥ

09.072.07a | nā́bhā pr̥thivyā́ dharúṇo mahó divó
09.072.07b | apā́m ūrmaú síndhuṣu antár ukṣitáḥ
09.072.07c | índrasya vájro vr̥ṣabhó vibhū́vasuḥ
09.072.07d | sómo hr̥dé pavate cā́ru matsaráḥ

09.072.08a | sá tū́ pavasva pári pā́rthivaṁ rája
09.072.08b | stotré śíkṣann ādhūnvaté ca sukrato
09.072.08c | mā́ no nír bhāg vásunaḥ sādanaspŕ̥śo
09.072.08d | rayím piśáṅgam bahuláṁ vasīmahi

09.072.09a | ā́ tū́ na indo śatádātu áśviyaṁ
09.072.09b | sahásradātu paśumád dhíraṇyavat
09.072.09c | úpa māsva br̥hatī́ revátīr íṣo
09.072.09d | ádhi stotrásya pavamāna no gahi

09.073.01a | srákve drapsásya dhámataḥ sám asvarann
09.073.01b | r̥tásya yónā sám aranta nā́bhayaḥ
09.073.01c | trī́n sá mūrdhnó ásuraś cakra ārábhe
09.073.01d | satyásya nā́vaḥ sukŕ̥tam apīparan

09.073.02a | samyák samyáñco mahiṣā́ aheṣata
09.073.02b | síndhor ūrmā́v ádhi venā́ avīvipan
09.073.02c | mádhor dhā́rābhir janáyanto arkám ít
09.073.02d | priyā́m índrasya tanúvam avīvr̥dhan

09.073.03a | pavítravantaḥ pári vā́cam āsate
09.073.03b | pitaíṣām pratnó abhí rakṣati vratám
09.073.03c | maháḥ samudráṁ váruṇas tiró dadhe
09.073.03d | dhī́rā íc chekur dharúṇeṣu ārábham

09.073.04a | sahásradhāre áva té sám asvaran
09.073.04b | divó nā́ke mádhujihvā asaścátaḥ
09.073.04c | ásya spáśo ná ní miṣanti bhū́rṇayaḥ
09.073.04d | padé-pade pāśínaḥ santi sétavaḥ

09.073.05a | pitúr mātúr ádhi ā́ yé samásvarann
09.073.05b | r̥cā́ śócantaḥ saṁdáhanto avratā́n
09.073.05c | índradviṣṭām ápa dhamanti māyáyā
09.073.05d | tvácam ásiknīm bhū́mano divás pári

09.073.06a | pratnā́n mā́nād ádhi ā́ yé samásvarañ
09.073.06b | chlókayantrāso rabhasásya mántavaḥ
09.073.06c | ápānakṣā́so badhirā́ ahāsata
09.073.06d | r̥tásya pánthāṁ ná taranti duṣkŕ̥taḥ

09.073.07a | sahásradhāre vítate pavítra ā́
09.073.07b | vā́cam punanti kaváyo manīṣíṇaḥ
09.073.07c | rudrā́sa eṣām iṣirā́so adrúha
09.073.07d | spáśaḥ suáñcaḥ sudŕ̥śo nr̥cákṣasaḥ

09.073.08a | r̥tásya gopā́ ná dábhāya sukrátus
09.073.08b | trī́ ṣá pavítrā hr̥dí antár ā́ dadhe
09.073.08c | vidvā́n sá víśvā bhúvanābhí paśyati
09.073.08d | ávā́juṣṭān vidhyati karté avratā́n

09.073.09a | r̥tásya tántur vítataḥ pavítra ā́
09.073.09b | jihvā́yā ágre váruṇasya māyáyā
09.073.09c | dhī́rāś cit tát samínakṣanta āśata
09.073.09d | átrā kartám áva padāti áprabhuḥ

09.074.01a | śíśur ná jātó áva cakradad váne
09.074.01b | súvar yád vājī́ aruṣáḥ síṣāsati
09.074.01c | divó rétasā sacate payovŕ̥dhā
09.074.01d | tám īmahe sumatī́ śárma sapráthaḥ

09.074.02a | divó yá skambhó dharúṇaḥ súātata
09.074.02b | ā́pūrṇo aṁśúḥ pariéti viśvátaḥ
09.074.02c | sémé mahī́ ródasī yakṣad āvŕ̥tā
09.074.02d | samīcīné dādhāra sám íṣaḥ kavíḥ

09.074.03a | máhi psáraḥ súkr̥taṁ somiyám mádhu
09.074.03b | urvī́ gávyūtir áditer r̥táṁ yaté
09.074.03c | ī́śe yó vr̥ṣṭér itá usríyo vŕ̥ṣā
09.074.03d | apā́ṁ netā́ yá itáūtir r̥gmíyaḥ

09.074.04a | ātmanván nábho duhyate ghr̥tám páya
09.074.04b | r̥tásya nā́bhir amŕ̥taṁ ví jāyate
09.074.04c | samīcīnā́ḥ sudā́navaḥ priṇanti@ táṁ
09.074.04d | náro hitám áva mehanti péravaḥ

09.074.05a | árāvīd aṁśúḥ sácamāna ūrmíṇā
09.074.05b | devāvíyam mánuṣe pinvati tvácam
09.074.05c | dádhāti gárbham áditer upástha ā́
09.074.05d | yéna tokáṁ ca tánayaṁ ca dhā́mahe

09.074.06a | sahásradhāre áva tā́ asaścátas
09.074.06b | tr̥tī́ye santu rájasi prajā́vatīḥ
09.074.06c | cátasro nā́bho níhitā avó divó
09.074.06d | havír bharanti amŕ̥taṁ ghr̥taścútaḥ

09.074.07a | śvetáṁ rūpáṁ kr̥ṇute yát síṣāsati
09.074.07b | sómo mīḍhvā́m̐ ásuro veda bhū́manaḥ
09.074.07c | dhiyā́ śámī sacate sém abhí pravád
09.074.07d | divás kávandham áva darṣad udríṇam

09.074.08a | ádha śvetáṁ kaláśaṁ góbhir aktáṁ
09.074.08b | kā́rṣmann ā́ vājī́ akramīt sasavā́n
09.074.08c | ā́ hinvire mánasā devayántaḥ
09.074.08d | kakṣī́vate śatáhimāya gónām

09.074.09a | adbhíḥ soma papr̥cānásya te ráso
09.074.09b | ávyo vā́raṁ ví pavamāna dhāvati
09.074.09c | sá mr̥jyámānaḥ kavíbhir madintama
09.074.09d | svádasvéndrāya pavamāna pītáye

09.075.01a | abhí priyā́ṇi pavate cánohito
09.075.01b | nā́māni yahvó ádhi yéṣu várdhate
09.075.01c | ā́ sū́riyasya br̥ható br̥hánn ádhi
09.075.01d | ráthaṁ víṣvañcam aruhad vicakṣaṇáḥ

09.075.02a | r̥tásya jihvā́ pavate mádhu priyáṁ
09.075.02b | vaktā́ pátir dhiyó asyā́ ádābhiyaḥ
09.075.02c | dádhāti putráḥ pitarór+ apīcíyaṁ
09.075.02d | nā́ma tr̥tī́yam ádhi rocané diváḥ

09.075.03a | áva dyutānáḥ kaláśām̐ acikradan
09.075.03b | nŕ̥bhir yemānáḥ kóśa ā́ hiraṇyáye
09.075.03c | abhī́m r̥tásya dohánā anūṣata
09.075.03d | ádhi tripr̥ṣṭhá uṣáso ví rājati

09.075.04a | ádribhiḥ sutó matíbhiś cánohitaḥ
09.075.04b | prarocáyan ródasī mātárā śúciḥ
09.075.04c | rómāṇi ávyā samáyā ví dhāvati
09.075.04d | mádhor dhā́rā pínvamānā divé-dive

09.075.05a | pári soma prá dhanuvā suastáye
09.075.05b | nŕ̥bhiḥ punānó abhí vāsayāśíram
09.075.05c | yé te mádā āhanáso víhāyasas
09.075.05d | tébhir índraṁ codaya dā́tave maghám

09.076.01a | dhartā́ diváḥ pavate kŕ̥tviyo ráso
09.076.01b | dákṣo devā́nām anumā́diyo nŕ̥bhiḥ
09.076.01c | háriḥ sr̥jānó átiyo ná sátvabhir
09.076.01d | vŕ̥thā pā́jāṁsi kr̥ṇute nadī́ṣu ā́

09.076.02a | śū́ro ná dhatta ā́yudhā gábhastiyoḥ
09.076.02b | súvaḥ síṣāsan rathiró gáviṣṭiṣu
09.076.02c | índrasya śúṣmam īráyann apasyúbhir
09.076.02d | índur hinvānó ajyate manīṣíbhiḥ

09.076.03a | índrasya soma pávamāna ūrmíṇā
09.076.03b | taviṣyámāṇo jaṭháreṣu ā́ viśa
09.076.03c | prá ṇaḥ pinva vidyúd abhréva ródasī
09.076.03d | dhiyā́ ná vā́jām̐ úpa māsi śáśvataḥ

09.076.04a | víśvasya rā́jā pavate suvardŕ̥śa
09.076.04b | r̥tásya dhītím r̥ṣiṣā́ḷ avīvaśat
09.076.04c | yáḥ sū́riyasya ásireṇa mr̥jyáte
09.076.04d | pitā́ matīnā́m ásamaṣṭakāviyaḥ

09.076.05a | vŕ̥ṣeva yūthā́ pári kóśam arṣasi
09.076.05b | apā́m upásthe vr̥ṣabháḥ kánikradat
09.076.05c | sá índrāya pavase matsaríntamo
09.076.05d | yáthā jéṣāma samithé tuvótayaḥ

09.077.01a | eṣá prá kóśe mádhumām̐ acikradad
09.077.01b | índrasya vájro vápuṣo vápuṣṭaraḥ
09.077.01c | abhī́m r̥tásya sudúghā ghr̥taścúto
09.077.01d | vāśrā́ arṣanti páyaseva dhenávaḥ

09.077.02a | sá pūrviyáḥ pavate yáṁ divás pári
09.077.02b | śyenó mathāyád iṣitás tiró rájaḥ
09.077.02c | sá mádhva ā́ yuvate vévijāna ít
09.077.02d | kr̥śā́nor ástur mánasā́ha bibhyúṣā

09.077.03a | té naḥ pū́rvāsa úparāsa índavo
09.077.03b | mahé vā́jāya dhanuvantu gómate
09.077.03c | īkṣeṇíyāso ahíyo ná cā́ravo
09.077.03d | bráhma-brahma yé jujuṣúr havír-haviḥ

09.077.04a | ayáṁ no vidvā́n vanavad vanuṣyatá
09.077.04b | índuḥ satrā́cā mánasā puruṣṭutáḥ
09.077.04c | inásya yáḥ sádane gárbham ādadhé
09.077.04d | gávām urubjám abhí árṣati vrajám

09.077.05a | cákrir diváḥ pavate kŕ̥tviyo ráso
09.077.05b | mahā́m̐ ádabdho váruṇo hurúg yaté
09.077.05c | ásāvi mitró vr̥jáneṣu yajñíyo
09.077.05d | átyo ná yūthé vr̥ṣayúḥ kánikradat

09.078.01a | prá rā́jā vā́caṁ janáyann asiṣyadad
09.078.01b | apó vásāno abhí gā́ iyakṣati
09.078.01c | gr̥bhṇā́ti riprám ávir asya tā́nuvā
09.078.01d | śuddhó devā́nām úpa yāti niṣkr̥tám

09.078.02a | índrāya soma pári ṣicyase nŕ̥bhir
09.078.02b | nr̥cákṣā ūrmíḥ kavír ajyase váne
09.078.02c | pūrvī́r hí te srutáyaḥ sánti yā́tave
09.078.02d | sahásram áśvā hárayaś camūṣádaḥ

09.078.03a | samudríyā apsaráso manīṣíṇam
09.078.03b | ā́sīnā antár abhí sómam akṣaran
09.078.03c | tā́ īṁ hinvanti harmiyásya sakṣáṇiṁ
09.078.03d | yā́cante sumnám pávamānam ákṣitam

09.078.04a | gojín naḥ sómo rathajíd dhiraṇyajít
09.078.04b | suvarjíd abjít pavate sahasrajít
09.078.04c | yáṁ devā́saś cakriré pītáye mádaṁ
09.078.04d | svā́diṣṭhaṁ drapsám aruṇám mayobhúvam

09.078.05a | etā́ni soma pávamāno asmayúḥ
09.078.05b | satyā́ni kr̥ṇván dráviṇāni arṣasi
09.078.05c | jahí śátrum antiké dūraké ca yá
09.078.05d | urvī́ṁ gávyūtim ábhayaṁ ca nas kr̥dhi

09.079.01a | acodáso no dhanuvantu índavaḥ
09.079.01b | prá svānā́so@ br̥háddiveṣu hárayaḥ
09.079.01c | ví ca náśan na iṣó árātayo
09.079.01d | aryó naśanta sániṣanta no dhíyaḥ

09.079.02a | prá ṇo dhanvantu índavo madacyúto
09.079.02b | dhánā vā yébhir árvato junīmási
09.079.02c | tiró mártasya kásya cit párihvr̥tiṁ
09.079.02d | vayáṁ dhánāni viśvádhā bharemahi

09.079.03a | utá svásyā árātiyā arír hí ṣá
09.079.03b | utā́nyásyā árātiyā vŕ̥ko hí ṣáḥ
09.079.03c | dhánvan ná tŕ̥ṣṇā sám arīta tā́m̐ abhí
09.079.03d | sóma jahí pavamāna durādhíyaḥ

09.079.04a | diví te nā́bhā paramó yá ādadé
09.079.04b | pr̥thivyā́s te ruruhuḥ sā́navi kṣípaḥ
09.079.04c | ádrayas tvā bapsati gór ádhi tvací
09.079.04d | apsú tvā hástair duduhur manīṣíṇaḥ

09.079.05a | evā́ ta indo subhúvaṁ supéśasaṁ
09.079.05b | rásaṁ tuñjanti prathamā́ abhiśríyaḥ
09.079.05c | nídaṁ-nidam pavamāna ní tāriṣa
09.079.05d | āvís te śúṣmo bhavatu priyó mádaḥ

09.080.01a | sómasya dhā́rā pavate nr̥cákṣasa
09.080.01b | r̥téna devā́n havate divás pári
09.080.01c | bŕ̥haspáte raváthenā ví didyute
09.080.01d | samudrā́so ná sávanāni vivyacuḥ

09.080.02a | yáṁ tvā vājinn aghniyā́ abhy ánūṣata
09.080.02b | áyohataṁ yónim ā́ rohasi dyumā́n
09.080.02c | maghónām ā́yuḥ pratirán máhi śráva
09.080.02d | índrāya soma pavase vŕ̥ṣā mádaḥ

09.080.03a | éndrasya kukṣā́ pavate madíntama
09.080.03b | ū́rjaṁ vásānaḥ śrávase sumaṅgálaḥ
09.080.03c | pratyáṅ sá víśvā bhúvanābhí paprathe
09.080.03d | krī́ḷan hárir átiyaḥ syandate vŕ̥ṣā

09.080.04a | táṁ tvā devébhyo mádhumattamaṁ náraḥ
09.080.04b | sahásradhāraṁ duhate dáśa kṣípaḥ
09.080.04c | nŕ̥bhiḥ soma prácyuto grā́vabhiḥ sutó
09.080.04d | víśvān devā́m̐ ā́ pavasvā sahasrajit

09.080.05a | táṁ tvā hastíno mádhumantam ádribhir
09.080.05b | duhánti apsú vr̥ṣabháṁ dáśa kṣípaḥ
09.080.05c | índraṁ soma mādáyan daíviyaṁ jánaṁ
09.080.05d | síndhor ivormíḥ pávamāno arṣasi

09.081.01a | prá sómasya pávamānasya ūrmáya
09.081.01b | índrasya yanti jaṭháraṁ supéśasaḥ
09.081.01c | dadhnā́ yád īm únnītā yaśásā gávāṁ
09.081.01d | dānā́ya śū́ram udámandiṣuḥ sutā́ḥ

09.081.02a | áchā hí sómaḥ kaláśām̐ ásiṣyadad
09.081.02b | átyo ná vóḷhā raghúvartanir vŕ̥ṣā
09.081.02c | áthā devā́nām ubháyasya jánmano
09.081.02d | vidvā́m̐ aśnoti amúta itáś ca yát

09.081.03a | ā́ naḥ soma pávamānaḥ kirā vásu
09.081.03b | índo bháva maghávā rā́dhaso maháḥ
09.081.03c | śíkṣā vayodho vásave sú cetúnā
09.081.03d | mā́ no gáyam āré asmát párā sicaḥ

09.081.04a | ā́ naḥ pūṣā́ pávamānaḥ surātáyo
09.081.04b | mitró gachantu váruṇaḥ sajóṣasaḥ
09.081.04c | bŕ̥haspátir marúto vāyúr aśvínā
09.081.04d | tváṣṭā savitā́ suyámā sárasvatī

09.081.05a | ubhé dyā́vāpr̥thivī́ viśvaminvé
09.081.05b | aryamā́ devó áditir vidhātā́
09.081.05c | bhágo nŕ̥śáṁsa urú antárikṣaṁ
09.081.05d | víśve devā́ḥ pávamānaṁ juṣanta

09.082.01a | ásāvi sómo aruṣó vŕ̥ṣā hárī
09.082.01b | rā́jeva dasmó abhí gā́ acikradat
09.082.01c | punānó vā́ram pári eti avyáyaṁ
09.082.01d | śyenó ná yóniṁ ghr̥távantam āsádam

09.082.02a | kavír vedhasyā́ pári eṣi mā́hinam
09.082.02b | átyo ná mr̥ṣṭó abhí vā́jam arṣasi
09.082.02c | apasédhan duritā́ soma mr̥r̥ḷaya+
09.082.02d | ghr̥táṁ vásānaḥ pári yāsi nirṇíjam

09.082.03a | parjányaḥ pitā́ mahiṣásya parṇíno
09.082.03b | nā́bhā pr̥thivyā́ giríṣu kṣáyaṁ dadhe
09.082.03c | svásāra ā́po abhí gā́ utā́saran
09.082.03d | sáṁ grā́vabhir nasate vīté adhvaré

09.082.04a | jāyéva pátyāv ádhi śéva maṁhase
09.082.04b | pájrāyā garbha śr̥ṇuhí brávīmi te
09.082.04c | antár vā́ṇīṣu prá carā sú jīváse
09.082.04d | anindiyó vr̥jáne soma jāgr̥hi

09.082.05a | yáthā pū́rvebhyaḥ śatasā́ ámr̥dhraḥ
09.082.05b | sahasrasā́ḥ paryáyā vā́jam indo
09.082.05c | evā́ pavasva suvitā́ya návyase
09.082.05d | táva vratám ánu ā́paḥ sacante

09.083.01a | pavítraṁ te vítatam brahmaṇas pate
09.083.01b | prabhúr gā́trāṇi pári eṣi viśvátaḥ
09.083.01c | átaptatanūr ná tád āmó aśnute
09.083.01d | śr̥tā́sa íd váhantas tát sám āśata

09.083.02a | tápoṣ pavítraṁ vítataṁ divás padé
09.083.02b | śócanto asya tántavo ví asthiran
09.083.02c | ávanti asya pavītā́ram āśávo
09.083.02d | divás pr̥ṣṭhám ádhi tiṣṭhanti cétasā

09.083.03a | árūrucad uṣásaḥ pŕ̥śnir agriyá
09.083.03b | ukṣā́ bibharti bhúvanāni vājayúḥ
09.083.03c | māyāvíno mamire asya māyáyā
09.083.03d | nr̥cákṣasaḥ pitáro gárbham ā́ dadhuḥ

09.083.04a | gandharvá itthā́ padám asya rakṣati
09.083.04b | pā́ti devā́nāṁ jánimāni ádbhutaḥ
09.083.04c | gr̥bhṇā́ti ripúṁ nidháyā nidhā́patiḥ
09.083.04d | sukŕ̥ttamā mádhuno bhakṣám āśata

09.083.05a | havír haviṣmo máhi sádma daíviyaṁ
09.083.05b | nábho vásānaḥ pári yāsi adhvarám
09.083.05c | rā́jā pavítraratho vā́jam ā́ruhaḥ
09.083.05d | sahásrabhr̥ṣṭir jayasi śrávo br̥hát

09.084.01a | pávasva devamā́dano vícarṣaṇir
09.084.01b | apsā́ índrāya váruṇāya vāyáve
09.084.01c | kr̥dhī́ no adyá várivaḥ suastimád
09.084.01d | urukṣitaú gr̥ṇīhi daíviyaṁ jánam

09.084.02a | ā́ yás tasthaú bhúvanāni ámartiyo
09.084.02b | víśvāni sómaḥ pári tā́ni arṣati
09.084.02c | kr̥ṇván saṁcŕ̥taṁ vicŕ̥tam abhíṣṭaya
09.084.02d | índuḥ siṣakti uṣásaṁ ná sū́riyaḥ

09.084.03a | ā́ yó góbhiḥ sr̥jyáta óṣadhīṣu ā́
09.084.03b | devā́nāṁ sumná iṣáyann úpāvasuḥ
09.084.03c | ā́ vidyútā pavate dhā́rayā sutá
09.084.03d | índraṁ sómo mādáyan daíviyaṁ jánam

09.084.04a | eṣá syá sómaḥ pavate sahasrajíd
09.084.04b | dhinvānó vā́cam iṣirā́m uṣarbúdham
09.084.04c | índuḥ samudrám úd iyarti vāyúbhir
09.084.04d | éndrasya hā́rdi kaláśeṣu sīdati

09.084.05a | abhí tyáṁ gā́vaḥ páyasā payovŕ̥dhaṁ
09.084.05b | sómaṁ śrīṇanti matíbhiḥ suvarvídam
09.084.05c | dhanaṁjayáḥ pavate kŕ̥tviyo ráso
09.084.05d | vípraḥ kavíḥ kā́viyenā súvarcanāḥ

09.085.01a | índrāya soma súṣutaḥ pári srava
09.085.01b | ápā́mīvā bhavatu rákṣasā sahá
09.085.01c | mā́ te rásasya matsata dvayāvíno
09.085.01d | dráviṇasvanta ihá santu índavaḥ

09.085.02a | asmā́n samaryé pavamāna codaya
09.085.02b | dákṣo devā́nām ási hí priyó mádaḥ
09.085.02c | jahí śátrūm̐r abhí ā́ bhandanāyatáḥ
09.085.02d | píbendra sómam áva no mŕ̥dho jahi

09.085.03a | ádabdha indo pavase madíntama
09.085.03b | ātméndrasya bhavasi dhāsír uttamáḥ
09.085.03c | abhí svaranti bahávo manīṣíṇo
09.085.03d | rā́jānam asyá bhúvanasya niṁsate

09.085.04a | sahásraṇīthaḥ śatádhāro ádbhuta
09.085.04b | índrāyénduḥ pavate kā́miyam mádhu
09.085.04c | jáyan kṣétram abhí arṣā jáyann apá
09.085.04d | urúṁ no gātúṁ kr̥ṇu soma mīḍhuvaḥ

09.085.05a | kánikradat kaláśe góbhir ajyase
09.085.05b | ví avyáyaṁ samáyā vā́ram arṣasi
09.085.05c | marmr̥jyámāno átiyo ná sānasír
09.085.05d | índrasya soma jaṭháre sám akṣaraḥ

09.085.06a | svādúḥ pavasva diviyā́ya jánmane
09.085.06b | svādúr índrāya suhávītunāmane
09.085.06c | svādúr mitrā́ya váruṇāya vāyáve
09.085.06d | bŕ̥haspátaye mádhumām̐ ádābhiyaḥ

09.085.07a | átyam mr̥janti kaláśe dáśa kṣípaḥ
09.085.07b | prá víprāṇām matáyo vā́ca īrate
09.085.07c | pávamānā abhí arṣanti suṣṭutím
09.085.07d | éndraṁ viśanti madirā́sa índavaḥ

09.085.08a | pávamāno abhí arṣā suvī́riyam
09.085.08b | urvī́ṁ gávyūtim máhi śárma sapráthaḥ
09.085.08c | mā́kir no asyá páriṣūtir īśata
09.085.08d | índo jáyema tuváyā dhánaṁ-dhanam

09.085.09a | ádhi dyā́m asthād vr̥ṣabhó vicakṣaṇó
09.085.09b | árūrucad ví divó rocanā́ kavíḥ
09.085.09c | rā́jā pavítram áti eti róruvad
09.085.09d | diváḥ pīyū́ṣaṁ duhate nr̥cákṣasaḥ

09.085.10a | divó nā́ke mádhujihvā asaścáto
09.085.10b | venā́ duhanti ukṣáṇaṁ giriṣṭháam
09.085.10c | apsú drapsáṁ vāvr̥dhānáṁ samudrá ā́
09.085.10d | síndhor ūrmā́ mádhumantam pavítra ā́

09.085.11a | nā́ke suparṇám upapaptivā́ṁsaṁ
09.085.11b | gíro venā́nām akr̥panta pūrvī́ḥ
09.085.11c | śíśuṁ rihanti matáyaḥ pánipnataṁ
09.085.11d | hiraṇyáyaṁ śakunáṁ kṣā́maṇi sthā́m

09.085.12a | ūrdhvó gandharvó ádhi nā́ke asthād
09.085.12b | víśvā rūpā́ praticákṣāṇo asya
09.085.12c | bhānúḥ śukréṇa śocíṣā ví adyaut
09.085.12d | prā́rūrucad ródasī mātárā śúciḥ

09.086.01a | prá ta āśávaḥ pavamāna dhījávo
09.086.01b | mádā arṣanti raghujā́ iva tmánā
09.086.01c | divyā́ḥ suparṇā́ mádhumanta índavo
09.086.01d | madíntamāsaḥ pári kóśam āsate

09.086.02a | prá te mádāso madirā́sa āśávo
09.086.02b | ásr̥kṣata ráthiyāso yáthā pŕ̥thak
09.086.02c | dhenúr ná vatsám páyasābhí vajríṇam
09.086.02d | índram índavo mádhumanta ūrmáyaḥ

09.086.03a | átyo ná hyānó@ abhí vā́jam arṣa
09.086.03b | suvarvít kóśaṁ divó ádrimātaram
09.086.03c | vŕ̥ṣā pavítre ádhi sā́no avyáye
09.086.03d | sómaḥ punāná indriyā́ya dhā́yase

09.086.04a | prá ta ā́śvinīḥ pavamāna dhījúvo
09.086.04b | divyā́ asr̥gran páyasā dhárīmaṇi
09.086.04c | prā́ntár ŕ̥ṣaya sthā́virīr asr̥kṣata
09.086.04d | yé tvā mr̥jánti r̥ṣiṣāṇa vedhásaḥ

09.086.05a | víśvā dhā́māni viśvacakṣa ŕ̥bhvasaḥ
09.086.05b | prabhós te satáḥ pári yanti ketávaḥ
09.086.05c | viānaśíḥ pavase soma dhármabhiḥ
09.086.05d | pátir víśvasya bhúvanasya rājasi

09.086.06a | ubhayátaḥ pávamānasya raśmáyo
09.086.06b | dhruvásya satáḥ pári yanti ketávaḥ
09.086.06c | yádī pavítre ádhi mr̥jyáte háriḥ
09.086.06d | sáttā ní yónā kaláśeṣu sīdati

09.086.07a | yajñásya ketúḥ pavate suadhvaráḥ
09.086.07b | sómo devā́nām úpa yāti niṣkr̥tám
09.086.07c | sahásradhāraḥ pári kóśam arṣati
09.086.07d | vŕ̥ṣā pavítram áti eti róruvat

09.086.08a | rā́jā samudráṁ nadíyo ví gāhate
09.086.08b | apā́m ūrmíṁ sacate síndhuṣu śritáḥ
09.086.08c | ádhy asthāt sā́nu pávamāno avyáyaṁ
09.086.08d | nā́bhā pr̥thivyā́ dharúṇo mahó diváḥ

09.086.09a | divó ná sā́nu stanáyann acikradad
09.086.09b | diyaúś ca yásya pr̥thivī́ ca dhármabhiḥ
09.086.09c | índrasya sakhyám pavate vivévidat
09.086.09d | sómaḥ punānáḥ kaláśeṣu sīdati

09.086.10a | jyótir yajñásya pavate mádhu priyám
09.086.10b | pitā́ devā́nāṁ janitā́ vibhū́vasuḥ
09.086.10c | dádhāti rátnaṁ svadháyor apīcíyam
09.086.10d | madíntamo matsará indriyó rásaḥ

09.086.11a | abhikrándan kaláśaṁ vājī́ arṣati
09.086.11b | pátir diváḥ śatádhāro vicakṣaṇáḥ
09.086.11c | hárir mitrásya sádaneṣu sīdati
09.086.11d | marmr̥jānó ávibhiḥ síndhubhir vŕ̥ṣā

09.086.12a | ágre síndhūnām pávamāno arṣati
09.086.12b | ágre vācó agriyó góṣu gachati
09.086.12c | ágre vā́jasya bhajate mahādhanáṁ
09.086.12d | suāyudháḥ sotŕ̥bhiḥ pūyate vŕ̥ṣā

09.086.13a | ayám matávāñ chakunó yáthā hitó
09.086.13b | ávye sasāra pávamāna ūrmíṇā
09.086.13c | táva krátvā ródasī antarā́ kave
09.086.13d | śúcir dhiyā́ pavate sóma indra te

09.086.14a | drāpíṁ vásāno yajató divispŕ̥śam
09.086.14b | antarikṣaprā́ bhúvaneṣu árpitaḥ
09.086.14c | súvar jajñānó nábhasābhí akramīt
09.086.14d | pratnám asya pitáram ā́ vivāsati

09.086.15a | só asya viśé máhi śárma yachati
09.086.15b | yó asya dhā́ma prathamáṁ viānaśé
09.086.15c | padáṁ yád asya paramé víomani
09.086.15d | áto víśvā abhí sáṁ yāti saṁyátaḥ

09.086.16a | pró ayāsīd índur índrasya niṣkr̥táṁ
09.086.16b | sákhā sákhyur ná prá mināti saṁgíram
09.086.16c | márya iva yuvatíbhiḥ sám arṣati
09.086.16d | sómaḥ kaláśe śatáyāmanā pathā́

09.086.17a | prá vo dhíyo mandrayúvo vipanyúvaḥ
09.086.17b | panasyúvaḥ saṁvásaneṣu akramuḥ
09.086.17c | sómam manīṣā́ abhy a\nūṣata stúbho
09.086.17d | abhí dhenávaḥ páyasem aśiśrayuḥ

09.086.18a | ā́ naḥ soma saṁyátam pipyúṣīm íṣam
09.086.18b | índo pávasva pávamāno asrídham
09.086.18c | yā́ no dóhate trír áhann ásaścuṣī
09.086.18d | kṣumád vā́javan mádhumad suvī́riyam

09.086.19a | vŕ̥ṣā matīnā́m pavate vicakṣaṇáḥ
09.086.19b | sómo áhnaḥ pratarītóṣáso diváḥ
09.086.19c | krāṇā́ síndhūnāṁ kaláśām̐ avīvaśad
09.086.19d | índrasya hā́rdi āviśán manīṣíbhiḥ

09.086.20a | manīṣíbhiḥ pavate pūrviyáḥ kavír
09.086.20b | nŕ̥bhir yatáḥ pári kóśām̐ acikradat
09.086.20c | tritásya nā́ma janáyan mádhu kṣarad
09.086.20d | índrasya vāyóḥ sakhiyā́ya kártave

09.086.21a | ayám punāná uṣáso ví rocayad
09.086.21b | ayáṁ síndhubhyo abhavad ulokakŕ̥t&
09.086.21c | ayáṁ tríḥ saptá duduhāná āśíraṁ
09.086.21d | sómo hr̥dé pavate cā́ru matsaráḥ

09.086.22a | pávasva soma diviyéṣu dhā́masu
09.086.22b | sr̥jāná indo kaláśe pavítra ā́
09.086.22c | sī́dann índrasya jaṭháre kánikradan
09.086.22d | nŕ̥bhir yatáḥ sū́ryam ā́rohayo diví

09.086.23a | ádribhiḥ sutáḥ pavase pavítra ā́m̐
09.086.23b | índav índrasya jaṭháreṣu āviśán
09.086.23c | tuváṁ nr̥cákṣā abhavo vicakṣaṇa
09.086.23d | sóma gotrám áṅgirobhyo 'vr̥ṇor ápa

09.086.24a | tuvā́ṁ soma pávamānaṁ suādhíyo
09.086.24b | ánu víprāso amadann avasyávaḥ
09.086.24c | tuvā́ṁ suparṇá ā́bharad divás pári
09.086.24d | índo víśvābhir matíbhiḥ páriṣkr̥tam

09.086.25a | ávye punānám pári vā́ra ūrmíṇā
09.086.25b | háriṁ navante abhí saptá dhenávaḥ
09.086.25c | apā́m upásthe ádhi āyávaḥ kavím
09.086.25d | r̥tásya yónā mahiṣā́ aheṣata

09.086.26a | índuḥ punānó áti gāhate mŕ̥dho
09.086.26b | víśvāni kr̥ṇván supáthāni yájyave
09.086.26c | gā́ḥ kr̥ṇvānó nirṇíjaṁ haryatáḥ kavír
09.086.26d | átyo ná krī́ḷan pári vā́ram arṣati

09.086.27a | asaścátaḥ śatádhārā abhiśríyo
09.086.27b | háriṁ navante áva tā́ udanyúvaḥ
09.086.27c | kṣípo mr̥janti pári góbhir ā́vr̥taṁ
09.086.27d | tr̥tī́ye pr̥ṣṭhé ádhi rocané diváḥ

09.086.28a | távemā́ḥ prajā́ diviyásya rétasas
09.086.28b | tuváṁ víśvasya bhúvanasya rājasi
09.086.28c | áthedáṁ víśvam pavamāna te váśe
09.086.28d | tuvám indo prathamó dhāmadhā́ asi

09.086.29a | tuváṁ samudró asi viśvavít kave
09.086.29b | távemā́ḥ páñca pradíśo vídharmaṇi
09.086.29c | tuváṁ dyā́ṁ ca pr̥thivī́ṁ cā́ti jabhriṣe
09.086.29d | táva jyótīṁṣi pavamāna sū́riyaḥ

09.086.30a | tuvám pavítre rájaso vídharmaṇi
09.086.30b | devébhyaḥ soma pavamāna pūyase
09.086.30c | tuvā́m uśíjaḥ prathamā́ agr̥bhṇata
09.086.30d | túbhyemā́ víśvā bhúvanāni yemire

09.086.31a | prá rebhá eti áti vā́ram avyáyaṁ
09.086.31b | vŕ̥ṣā váneṣu áva cakradad dháriḥ
09.086.31c | sáṁ dhītáyo vāvaśānā́ anūṣata
09.086.31d | śíśuṁ rihanti matáyaḥ pánipnatam

09.086.32a | sá sū́riyasya raśmíbhiḥ pári vyata
09.086.32b | tántuṁ tanvānás trivŕ̥taṁ yáthā vidé
09.086.32c | náyann r̥tásya praśíṣo návīyasīḥ
09.086.32d | pátir jánīnām úpa yāti niṣkr̥tám

09.086.33a | rā́jā síndhūnām pavate pátir divá
09.086.33b | r̥tásya yāti pathíbhiḥ kánikradat
09.086.33c | sahásradhāraḥ pári ṣicyate háriḥ
09.086.33d | punānó vā́caṁ janáyann úpāvasuḥ

09.086.34a | pávamāna máhi árṇo ví dhāvasi
09.086.34b | sū́ro ná citró ávyayāni pávyayā
09.086.34c | gábhastipūto nŕ̥bhir ádribhiḥ sutó
09.086.34d | mahé vā́jāya dhániyāya dhanvasi

09.086.35a | íṣam ū́rjam pavamānābhí arṣasi
09.086.35b | śyenó ná váṁsu kaláśeṣu sīdasi
09.086.35c | índrāya mádvā mádiyo mádaḥ sutó
09.086.35d | divó viṣṭambhá upamó vicakṣaṇáḥ

09.086.36a | saptá svásāro abhí mātáraḥ śíśuṁ
09.086.36b | návaṁ jajñānáṁ jéniyaṁ vipaścítam
09.086.36c | apā́ṁ gandharváṁ diviyáṁ nr̥cákṣasaṁ
09.086.36d | sómaṁ víśvasya bhúvanasya rājáse

09.086.37a | īśāná imā́ bhúvanāni vī́yase
09.086.37b | yujāná indo harítaḥ suparṇíyaḥ
09.086.37c | tā́s te kṣarantu mádhumad ghr̥tám páyas
09.086.37d | táva vraté soma tiṣṭhantu kr̥ṣṭáyaḥ

09.086.38a | tuváṁ nr̥cákṣā asi soma viśvátaḥ
09.086.38b | pávamāna vr̥ṣabha tā́ ví dhāvasi
09.086.38c | sá naḥ pavasva vásumad dhíraṇyavad
09.086.38d | vayáṁ siyāma bhúvaneṣu jīváse

09.086.39a | govít pavasva vasuvíd dhiraṇyavíd
09.086.39b | retodhā́ indo bhúvaneṣu árpitaḥ
09.086.39c | tuváṁ suvī́ro asi soma viśvavít
09.086.39d | táṁ tvā víprā úpa girémá āsate

09.086.40a | ún mádhva ūrmír vanánā atiṣṭhipad
09.086.40b | apó vásāno mahiṣó ví gāhate
09.086.40c | rā́jā pavítraratho vā́jam ā́ruhat
09.086.40d | sahásrabhr̥ṣṭir jayati śrávo br̥hát

09.086.41a | sá bhandánā úd iyarti prajā́vatīr
09.086.41b | viśvā́yur víśvāḥ subhárā áhardivi
09.086.41c | bráhma prajā́vad rayím áśvapastiyam
09.086.41d | pītá indav índram asmábhya@ yācatāt

09.086.42a | só ágre áhnāṁ hárir haryató mádaḥ
09.086.42b | prá cétasā cetayate ánu dyúbhiḥ
09.086.42c | duvā́ jánā yātáyann antár īyate
09.086.42d | nárā ca śáṁsaṁ daíviyaṁ ca dhartári

09.086.43a | añjáte ̀ ví añjate sám añjate
09.086.43b | krátuṁ rihanti mádhunābhí añjate
09.086.43c | síndhor ucchvāsé patáyantam ukṣáṇaṁ
09.086.43d | hiraṇyapāvā́ḥ paśúm āsu gr̥bhṇate

09.086.44a | vipaścíte pávamānāya gāyata
09.086.44b | mahī́ ná dhā́rā áti ándho arṣati
09.086.44c | áhir ná jūrṇā́m áti sarpati tvácam
09.086.44d | átyo ná krī́ḷann asarad vŕ̥ṣā háriḥ

09.086.45a | agregó rā́jā ápiyas taviṣyate
09.086.45b | vimā́no áhnām bhúvaneṣu árpitaḥ
09.086.45c | hárir ghr̥tásnuḥ sudŕ̥śīko arṇavó
09.086.45d | jyotī́rathaḥ pavate rāyá okíyaḥ

09.086.46a | ásarji skambhó divá údyato mádaḥ
09.086.46b | pári tridhā́tur bhúvanāni arṣati
09.086.46c | aṁśúṁ rihanti matáyaḥ pánipnataṁ
09.086.46d | girā́ yádi nirṇíjam r̥gmíṇo yayúḥ

09.086.47a | prá te dhā́rā áti áṇvāni meṣíyaḥ
09.086.47b | punānásya saṁyáto yanti ráṁhayaḥ
09.086.47c | yád góbhir indo camúvoḥ samajyása
09.086.47d | ā́ svānáḥ@ soma kaláśeṣu sīdasi

09.086.48a | pávasva soma kratuvín na ukthiyó
09.086.48b | ávyo vā́re pári dhāva mádhu priyám
09.086.48c | jahí víśvān rakṣása indo atríṇo
09.086.48d | br̥hád vadema vidáthe suvī́rāḥ

09.087.01a | prá tú drava pári kóśaṁ ní ṣīda
09.087.01b | nŕ̥bhiḥ punānó abhí vā́jam arṣa
09.087.01c | áśvaṁ ná tvā vājínam marjáyanto
09.087.01d | áchā barhī́ raśanā́bhir nayanti

09.087.02a | suāyudháḥ pavate devá índur
09.087.02b | aśastihā́ vr̥jánaṁ rákṣamāṇaḥ
09.087.02c | pitā́ devā́nāṁ janitā́ sudákṣo
09.087.02d | viṣṭambhó divó dharúṇaḥ pr̥thivyā́ḥ

09.087.03a | ŕ̥ṣir vípraḥ puraetā́ jánānām
09.087.03b | r̥bhúr dhī́ra uśánā kā́viyena
09.087.03c | sá cid viveda níhitaṁ yád āsām
09.087.03d | apīcíyaṁ gúhiyaṁ nā́ma gónām

09.087.04a | eṣá syá te mádhumām̐ indra sómo
09.087.04b | vŕ̥ṣā vŕ̥ṣṇe pári pavítre akṣāḥ
09.087.04c | sahasrasā́ḥ śatasā́ bhūridā́vā
09.087.04d | śaśvattamám barhír ā́ vājī́ asthāt

09.087.05a | eté sómā abhí gavyā́ sahásrā
09.087.05b | mahé vā́jāyām ŕ̥tāya śrávāṁsi
09.087.05c | pavítrebhiḥ pávamānā asr̥grañ
09.087.05d | chravasyávo ná pr̥tanā́jo átyāḥ

09.087.06a | pári hí ṣmā puruhūtó jánānāṁ
09.087.06b | víśvā́sarad bhójanā pūyámānaḥ
09.087.06c | áthā́ bhara śyenabhr̥ta práyāṁsi
09.087.06d | rayíṁ túñjāno abhí vā́jam arṣa

09.087.07a | eṣá svānáḥ@ pári sómaḥ pavítre
09.087.07b | sárgo ná sr̥ṣṭó adadhāvad árvā
09.087.07c | tigmé śíśāno mahiṣó ná śŕ̥ṅge
09.087.07d | gáa gavyánn abhí śū́ro ná sátvā

09.087.08a | eṣā́ yayau paramā́d antár ádreḥ
09.087.08b | kū́cit satī́r ūruvé gā́ viveda
09.087.08c | divó ná vidyút stanáyanti abhraíḥ
09.087.08d | sómasya te pavata indra dhā́rā

09.087.09a | utá sma rāśím pári yāsi gónām
09.087.09b | índreṇa soma sarátham punānáḥ
09.087.09c | pūrvī́r íṣo br̥hatī́r jīradāno
09.087.09d | śíkṣā śacīvas táva tā́ upaṣṭút

09.088.01a | ayáṁ sóma indara+ túbhya@ sunve
09.088.01b | túbhyam pavate tuvám asya pāhi
09.088.01c | tuváṁ ha yáṁ cakr̥ṣé tváṁ vavr̥ṣá
09.088.01d | índum mádāya yújiyāya sómam

09.088.02a | sá īṁ rátho ná bhuriṣā́ḷ ayoji
09.088.02b | maháḥ purū́ṇi sātáye vásūni
09.088.02c | ā́d īṁ víśvā nahuṣíyāṇi jātā́
09.088.02d | súvarṣātā vána ūrdhvā́ navanta

09.088.03a | vāyúr ná yó niyútvām̐ iṣṭáyāmā
09.088.03b | nā́satyeva háva ā́ śámbhaviṣṭhaḥ
09.088.03c | viśvávāro draviṇodā́ iva tmán
09.088.03d | pūṣā́ iva dhījávano 'si soma

09.088.04a | índro ná yó mahā́ kármāṇi cákrir
09.088.04b | hantā́ vr̥trā́ṇām asi soma pūrbhít
09.088.04c | paidvó ná hí tvám áhināmnāṁ
09.088.04d | hantā́ víśvasya asi soma dásyoḥ

09.088.05a | agnír ná yó vána ā́ sr̥jyámāno
09.088.05b | vŕ̥thā pā́jāṁsi kr̥ṇute nadī́ṣu
09.088.05c | jáno ná yúdhvā mahatá upabdír
09.088.05d | íyarti sómaḥ pávamāna ūrmím

09.088.06a | eté sómā áti vā́rāṇi ávyā
09.088.06b | diviyā́ ná kóśāso abhrávarṣāḥ
09.088.06c | vŕ̥thā samudráṁ síndhavo ná nī́cīḥ
09.088.06d | sutā́so abhí kaláśām̐ asr̥gran

09.088.07a | śuṣmī́ śárdho ná mā́rutam pavasva
09.088.07b | ánabhiśastā diviyā́ yáthā víṭ
09.088.07c | ā́po ná makṣū́ sumatír bhavā naḥ
09.088.07d | sahásrāpsāḥ pr̥tanāṣā́ṇ ná yajñáḥ

09.088.08a | rā́jño nú te váruṇasya vratā́ni
09.088.08b | br̥hád gabhīráṁ táva soma dhā́ma
09.088.08c | śúciṣ ṭuvám asi priyó ná mitró
09.088.08d | dakṣā́yiyo aryamévāsi soma

09.089.01a | prá ū syá váhniḥ pathíyābhir asyān
09.089.01b | divó ná vr̥ṣṭíḥ pávamāno akṣāḥ
09.089.01c | sahásradhāro asadan ní asmé
09.089.01d | mātúr upásthe vána ā́ ca sómaḥ

09.089.02a | rā́jā síndhūnām avasiṣṭa vā́sa
09.089.02b | r̥tásya nā́vam ā́ruhad rájiṣṭhām
09.089.02c | apsú drapsó vāvr̥dhe śyenájūto
09.089.02d | duhá īm pitā́ duhá īm pitúr jā́m

09.089.03a | siṁháṁ nasanta mádhuvo ayā́saṁ
09.089.03b | hárim aruṣáṁ divó asyá pátim
09.089.03c | śū́ro yutsú prathamáḥ pr̥chate gā́
09.089.03d | ásya cákṣasā pári pāti ukṣā́

09.089.04a | mádhupr̥ṣṭhaṁ ghorám ayā́sam áśvaṁ
09.089.04b | ráthe yuñjanti urucakrá r̥ṣvám
09.089.04c | svásāra īṁ jāmáyo marjayanti
09.089.04d | sánābhayo vājínam ūrjayanti

09.089.05a | cátasra īṁ ghr̥tadúhaḥ sacante
09.089.05b | samāné antár dharúṇe níṣattāḥ
09.089.05c | tā́ īm arṣanti námasā punānā́s
09.089.05d | tā́ īṁ viśvátaḥ pári ṣanti pūrvī́ḥ

09.089.06a | viṣṭambhó divó dharúṇaḥ pr̥thivyā́
09.089.06b | víśvā utá kṣitáyo háste asya
09.089.06c | ásat ta útso gr̥ṇaté niyútvān
09.089.06d | mádhvo aṁśúḥ pavata indriyā́ya

09.089.07a | vanvánn ávāto abhí devávītim
09.089.07b | índrāya soma vr̥trahā́ pavasva
09.089.07c | śagdhí maháḥ puruścandrásya rāyáḥ
09.089.07d | suvī́riyasya pátayaḥ siyāma

09.090.01a | prá hinvānó janitā́ ródasīyo
09.090.01b | rátho ná vā́jaṁ saniṣyánn ayāsīt
09.090.01c | índraṁ gáchann ā́yudhā saṁśíśāno
09.090.01d | víśvā vásu hástayor ādádhānaḥ

09.090.02a | abhí tripr̥ṣṭháṁ vŕ̥ṣaṇaṁ vayodhā́m
09.090.02b | āṅgūṣā́ṇām avāvaśanta vā́ṇīḥ
09.090.02c | vánā vásāno váruṇo ná síndhūn
09.090.02d | ví ratnadhā́ dayate vā́riyāṇi

09.090.03a | śū́ragrāmaḥ sárvavīraḥ sáhāvāñ
09.090.03b | jétā pavasva sánitā dhánāni
09.090.03c | tigmā́yudhaḥ kṣiprádhanvā samátsu
09.090.03d | áṣāḷhaḥ sāhvā́n pŕ̥tanāsu śátrūn

09.090.04a | urúgavyūtir ábhayāni kr̥ṇván
09.090.04b | samīcīné ā́ pavasvā púraṁdhī
09.090.04c | apáḥ síṣāsann uṣásaḥ súvar gā́ḥ
09.090.04d | sáṁ cikrado mahó asmábhya@ vā́jān

09.090.05a | mátsi soma váruṇam mátsi mitrám
09.090.05b | mátsī́ndram indo pavamāna víṣṇum
09.090.05c | mátsi śárdho mā́rutam mátsi devā́n
09.090.05d | mátsi mahā́m índram indo mádāya

09.090.06a | evā́ rā́jeva krátumām̐ ámena
09.090.06b | víśvā ghánighnad duritā́ pavasva
09.090.06c | índo sūktā́ya vácase váyo dhā
09.090.06d | yūyám pāta suastíbhiḥ sádā naḥ

09.091.01a | ásarji vákvā ráthiye yáthājaú
09.091.01b | dhiyā́ manótā prathamó manīṣī́
09.091.01c | dáśa svásāro ádhi sā́no ávye
09.091.01d | ájanti váhniṁ sádanāni ácha

09.091.02a | vītī́ jánasya diviyásya kavyaír
09.091.02b | ádhi svānó@ nahuṣíyebhir índuḥ
09.091.02c | prá yó nŕ̥bhir amŕ̥to mártiyebhir
09.091.02d | marmr̥jānó ávibhir góbhir adbhíḥ

09.091.03a | vŕ̥ṣā vŕ̥ṣṇe róruvad aṁśúr asmai
09.091.03b | pávamāno rúśad īrte páyo góḥ
09.091.03c | sahásram ŕ̥kvā pathíbhir vacovíd
09.091.03d | adhvasmábhiḥ sū́ro áṇvaṁ ví yāti

09.091.04a | rujā́ dr̥r̥ḷhā́+ cid rakṣásaḥ sádāṁsi
09.091.04b | punāná inda ūrṇuhi ví vā́jān
09.091.04c | vr̥ścópáriṣṭāt tujatā́ vadhéna
09.091.04d | yé ánti dūrā́d upanāyám eṣām

09.091.05a | sá pratnaván návyase viśvavāra
09.091.05b | suuktā́ya patháḥ kr̥ṇuhi prā́caḥ
09.091.05c | yé duḥṣáhāso vanúṣā br̥hántas
09.091.05d | tā́ṁs te aśyāma purukr̥t purukṣo

09.091.06a | evā́ punānó apáḥ súvar gā́
09.091.06b | asmábhyaṁ tokā́ tánayāni bhū́ri
09.091.06c | śáṁ naḥ kṣétram urú jyótīṁṣi soma
09.091.06d | jiyóṅ naḥ sū́ryaṁ dr̥śáye rirīhi

09.092.01a | pári svānó@ hárir aṁśúḥ pavítre
09.092.01b | rátho ná sarji sanáye hiyānáḥ
09.092.01c | ā́pac chlókam indriyám pūyámānaḥ
09.092.01d | práti devā́m̐ ajuṣata práyobhiḥ

09.092.02a | áchā nr̥cákṣā asarat pavítre
09.092.02b | nā́ma dádhānaḥ kavír asya yónau
09.092.02c | sī́dan hóteva sádane camū́ṣu
09.092.02d | úpem agmann ŕ̥ṣayaḥ saptá víprāḥ

09.092.03a | prá sumedhā́ gātuvíd viśvádevaḥ
09.092.03b | sómaḥ punānáḥ sáda eti nítyam
09.092.03c | bhúvad víśveṣu kā́viyeṣu rántā
09.092.03d | ánu jánān yatate páñca dhī́raḥ

09.092.04a | táva tyé soma pavamāna niṇyé
09.092.04b | víśve devā́s tráya ekādaśā́saḥ
09.092.04c | dáśa svadhā́bhir ádhi sā́no ávye
09.092.04d | mr̥jánti tvā nadíyaḥ saptá yahvī́ḥ

09.092.05a | tán nú satyám pávamānasya astu
09.092.05b | yátra víśve kārávaḥ saṁnásanta
09.092.05c | jyótir yád áhne ákr̥ṇod ulokám&
09.092.05d | prā́van mánuṁ dásyave kar abhī́kam

09.092.06a | pári sádmeva paśumā́nti hótā
09.092.06b | rā́jā ná satyáḥ sámitīr iyānáḥ
09.092.06c | sómaḥ punānáḥ kaláśām̐ ayāsīt
09.092.06d | sī́dan mr̥gó ná mahiṣó váneṣu

09.093.01a | sākamúkṣo marjayanta svásāro
09.093.01b | dáśa dhī́rasya dhītáyo dhánutrīḥ
09.093.01c | háriḥ páry adravaj jā́ḥ sū́riyasya
09.093.01d | dróṇaṁ nanakṣe átiyo ná vājī́

09.093.02a | sám mātŕ̥bhir ná śíśur vāvaśānó
09.093.02b | vŕ̥ṣā dadhanve puruvā́ro adbhíḥ
09.093.02c | máryo ná yóṣām abhí niṣkr̥táṁ yán
09.093.02d | sáṁ gachate kaláśa usríyābhiḥ

09.093.03a | utá prá pipya ū́dhar ághniyāyā
09.093.03b | índur dhā́rābhiḥ sacate sumedhā́ḥ
09.093.03c | mūrdhā́naṁ gā́vaḥ páyasā camū́ṣu
09.093.03d | abhí śrīṇanti vásubhir ná niktaíḥ

09.093.04a | sá no devébhiḥ pavamāna rada
09.093.04b | índo rayím aśvínaṁ vāvaśānáḥ
09.093.04c | rathirāyátām uśatī́ púraṁdhir
09.093.04d | asmadríag ā́ dāváne vásūnām

09.093.05a | nū́ no rayím úpa māsva nr̥vántam
09.093.05b | punānó vaatā́pyaṁ viśváścandram
09.093.05c | prá vanditúr ̀ indo tāri ā́yuḥ
09.093.05d | prātár makṣū́ dhiyā́vasur jagamyāt

09.094.01a | ádhi yád asmin vājínīva śúbha
09.094.01b | spárdhante dhíyaḥ sū́riye ná víśaḥ
09.094.01c | apó vr̥ṇānáḥ pavate kavīyán
09.094.01d | vrajáṁ ná paśuvárdhanāya mánma

09.094.02a | dvitā́ viūrṇvánn amŕ̥tasya dhā́ma
09.094.02b | suvarvíde bhúvanāni prathanta
09.094.02c | dhíyaḥ pinvānā́ḥ svásare ná gā́va
09.094.02d | r̥tāyántīr abhí vāvaśra índum

09.094.03a | pári yát kavíḥ kā́viyā bhárate
09.094.03b | śū́ro ná rátho bhúvanāni víśvā
09.094.03c | devéṣu yáśo mártiāya@ bhū́ṣan
09.094.03d | dákṣāya rāyáḥ purubhū́ṣu návyaḥ

09.094.04a | śriyé jātáḥ śriyá ā́ nír iyāya
09.094.04b | śríyaṁ váyo jaritŕ̥bhyo dadhāti
09.094.04c | śríyaṁ vásānā amr̥tatvám āyan
09.094.04d | bhávanti satyā́ samithā́ mitádrau

09.094.05a | íṣam ū́rjam abhí arṣā́śuvaṁ gā́m
09.094.05b | urú jyótiḥ kr̥ṇuhi mátsi devā́n
09.094.05c | víśvāni hí suṣáhā tā́ni túbhyam
09.094.05d | pávamāna bā́dhase soma śátrūn

09.095.01a | kánikranti hárir ā́ sr̥jyámānaḥ
09.095.01b | sī́dan vánasya jaṭháre punānáḥ
09.095.01c | nŕ̥bhir yatáḥ kr̥ṇute nirṇíjaṁ gā́
09.095.01d | áto matī́r janayata svadhā́bhiḥ

09.095.02a | háriḥ sr̥jānáḥ pathíyām r̥tásya
09.095.02b | íyarti vā́cam aritéva nā́vam
09.095.02c | devó devā́nāṁ gúhiyāni nā́ma
09.095.02d | āvíṣ kr̥ṇoti barhíṣi pravā́ce

09.095.03a | apā́m ivéd ūrmáyas tárturāṇāḥ
09.095.03b | prá manīṣā́ īrate sómam ácha
09.095.03c | namasyántīr úpa ca yánti sáṁ ca
09.095.03d | ā́ ca viśanti uśatī́r uśántam

09.095.04a | tám marmr̥jānám mahiṣáṁ ná sā́nā
09.095.04b | aṁśúṁ duhanti ukṣáṇaṁ giriṣṭhā́m
09.095.04c | táṁ vāvaśānám matáyaḥ sacante
09.095.04d | tritó bibharti váruṇaṁ samudré

09.095.05a | íṣyan vā́cam upavaktéva hótuḥ
09.095.05b | punāná indo ví ṣiyā manīṣā́m
09.095.05c | índraś ca yát kṣáyathaḥ saúbhagāya
09.095.05d | suvī́riyasya pátayaḥ siyāma

09.096.01a | prá senānī́ḥ śū́ro ágre ráthānāṁ
09.096.01b | gavyánn eti hárṣate asya sénā
09.096.01c | bhadrā́n kr̥ṇvánn indrahavā́n sákhibhya
09.096.01d | ā́ sómo vástrā rabhasā́ni datte

09.096.02a | sám asya háriṁ hárayo mr̥janti
09.096.02b | aśvahayaír ániśitaṁ námobhiḥ
09.096.02c | ā́ tiṣṭhati rátham índrasya sákhā
09.096.02d | vidvā́m̐ enā sumatíṁ yāti ácha

09.096.03a | sá no deva devátāte pavasva
09.096.03b | mahé soma psárasa indrapā́naḥ
09.096.03c | kr̥ṇvánn apó varṣáyan dyā́m utémā́m
09.096.03d | urór ā́ no varivasyā punānáḥ

09.096.04a | ájītaye áhataye pavasva
09.096.04b | svastáye sarvátātaye br̥haté
09.096.04c | tád uśanti víśva imé sákhāyas
09.096.04d | tád aháṁ vaśmi pavamāna soma

09.096.05a | sómaḥ pavate janitā́ matīnā́ṁ
09.096.05b | janitā́ divó janitā́ pr̥thivyā́ḥ
09.096.05c | janitā́gnér janitā́ sū́riyasya
09.096.05d | janiténdrasya janitótá víṣṇoḥ

09.096.06a | brahmā́ devā́nām padavī́ḥ kavīnā́m
09.096.06b | ŕ̥ṣir víprāṇām mahiṣó mr̥gā́ṇām
09.096.06c | śyenó gŕ̥dhrāṇāṁ svádhitir vánānāṁ
09.096.06d | sómaḥ pavítram áti eti rébhan

09.096.07a | prā́vīvipad vācá ūrmíṁ ná síndhur
09.096.07b | gíraḥ sómaḥ pávamāno manīṣā́ḥ
09.096.07c | antáḥ páśyan vr̥jánemā́varāṇi
09.096.07d | ā́ tiṣṭhati vr̥ṣabhó góṣu jānán

09.096.08a | sá matsaráḥ pr̥tsú vanvánn ávātaḥ
09.096.08b | sahásraretā abhí vā́jam arṣa
09.096.08c | índrāyendo pávamāno manīṣī́
09.096.08d | aṁśór ūrmím īraya gā́ iṣaṇyán

09.096.09a | pári priyáḥ kaláśe devávāta
09.096.09b | índrāya sómo ráṇiyo mádāya
09.096.09c | sahásradhāraḥ śatávāja índur
09.096.09d | vājī́ ná sáptiḥ sámanā jigāti

09.096.10a | sá pūrviyó vasuvíj jā́yamāno
09.096.10b | mr̥jānó apsú duduhānó ádrau
09.096.10c | abhiśastipā́ bhúvanasya rā́jā
09.096.10d | vidád gātúm bráhmaṇe pūyámānaḥ

09.096.11a | tváyā hí naḥ pitáraḥ soma pū́rve
09.096.11b | kármāṇi cakrúḥ pavamāna dhī́rāḥ
09.096.11c | vanvánn ávātaḥ paridhī́m̐r áporṇu
09.096.11d | vīrébhir áśvair maghávā bhavā naḥ

09.096.12a | yáthā́pavathā mánave vayodhā́
09.096.12b | amitrahā́ varivovíd dhavíṣmān
09.096.12c | evā́ pavasva dráviṇaṁ dádhāna
09.096.12d | índre sáṁ tiṣṭha janáyā́yudhāni

09.096.13a | pávasva soma mádhumām̐ r̥tā́vā
09.096.13b | apó vásāno ádhi sā́no ávye
09.096.13c | áva dróṇāni ghr̥távānti sīda
09.096.13d | madíntamo matsará indrapā́naḥ

09.096.14a | vr̥ṣṭíṁ diváḥ śatádhāraḥ pavasva
09.096.14b | sahasrasā́ vājayúr devávītau
09.096.14c | sáṁ síndhubhiḥ kaláśe vāvaśānáḥ
09.096.14d | sám usríyābhiḥ pratirán na ā́yuḥ

09.096.15a | eṣá syá sómo matíbhiḥ punānó
09.096.15b | átyo ná vājī́ táratī́d árātīḥ
09.096.15c | páyo ná dugdhám áditer iṣirám
09.096.15d | urv i\va gātúḥ suyámo ná vóḷhā

09.096.16a | suāyudháḥ sotŕ̥bhiḥ pūyámāno
09.096.16b | abhí arṣa gúhiyaṁ cā́ru nā́ma
09.096.16c | abhí vā́jaṁ sáptir iva śravasyā́
09.096.16d | abhí vāyúm abhí gā́ deva soma

09.096.17a | śíśuṁ jajñānáṁ haryatám mr̥janti
09.096.17b | śumbhánti váhnim marúto gaṇéna
09.096.17c | kavír gīrbhíḥ kā́viyenā kavíḥ sán
09.096.17d | sómaḥ pavítram áti eti rébhan

09.096.18a | ŕ̥ṣimanā yá r̥ṣikŕ̥t suvarṣā́ḥ
09.096.18b | sahásraṇīthaḥ padavī́ḥ kavīnā́m
09.096.18c | tr̥tī́yaṁ dhā́ma mahiṣáḥ síṣāsan
09.096.18d | sómo virā́jam ánu rājati ṣṭúp

09.096.19a | camūṣác chyenáḥ śakunó vibhŕ̥tvā
09.096.19b | govindúr drapsá ā́yudhāni bíbhrat
09.096.19c | apā́m ūrmíṁ sácamānaḥ samudráṁ
09.096.19d | turī́yaṁ dhā́ma mahiṣó vivakti

09.096.20a | máryo ná śubhrás tanúvam mr̥jānó
09.096.20b | átyo ná sŕ̥tvā sanáye dhánānām
09.096.20c | vŕ̥ṣeva yūthā́ pári kóśam árṣan
09.096.20d | kánikradac camúvor ā́ viveśa

09.096.21a | pávasvendo pávamāno máhobhiḥ
09.096.21b | kánikradat pári vā́rāṇi arṣa
09.096.21c | krī́ḷañ camvo\r ā́ viśa pūyámāna
09.096.21d | índraṁ te ráso madiró mamattu

09.096.22a | prá asya dhā́rā br̥hatī́r asr̥grann
09.096.22b | aktó góbhiḥ kaláśām̐ ā́ viveśa
09.096.22c | sā́ma kr̥ṇván sāmaníyo vipaścít
09.096.22d | krándann eti abhí sákhyur ná jāmím

09.096.23a | apaghnánn eṣi pavamāna śátrūn
09.096.23b | priyā́ṁ ná jāró abhígīta índuḥ
09.096.23c | sī́dan váneṣu śakunó ná pátvā
09.096.23d | sómaḥ punānáḥ kaláśeṣu sáttā

09.096.24a | ā́ te rúcaḥ pávamānasya soma
09.096.24b | yóṣeva yanti sudúghāḥ sudhārā́ḥ
09.096.24c | hárir ā́nītaḥ puruvā́ro apsú
09.096.24d | ácikradat kaláśe devayūnā́m

09.097.01a | asyá preṣā́ hemánā pūyámāno
09.097.01b | devó devébhiḥ sám apr̥kta rásam
09.097.01c | sutáḥ pavítram pári eti rébhan
09.097.01d | mitéva sádma paśumā́nti hótā

09.097.02a | bhadrā́ vástrā samaníyā vásāno
09.097.02b | mahā́n kavír nivácanāni śáṁsan
09.097.02c | ā́ vacyasva camúvoḥ pūyámāno
09.097.02d | vicakṣaṇó jā́gr̥vir devávītau

09.097.03a | sám u priyó mr̥jyate sā́no ávye
09.097.03b | yaśástaro yaśásāṁ kṣaíto asmé
09.097.03c | abhí svara dhánuvā pūyámāno
09.097.03d | yūyám pāta suastíbhiḥ sádā naḥ

09.097.04a | prá gāyata abhí arcāma devā́n
09.097.04b | sómaṁ hinota mahaté dhánāya
09.097.04c | svādúḥ pavāte áti vā́ram ávyam
09.097.04d | ā́ sīdāti kaláśaṁ devayúr naḥ

09.097.05a | índur devā́nām úpa sakhyám āyán
09.097.05b | sahásradhāraḥ pavate mádāya
09.097.05c | nŕ̥bhi stávāno ánu dhā́ma pū́rvam
09.097.05d | ágann índram mahaté saúbhagāya

09.097.06a | stotré rāyé hárir arṣā punāná
09.097.06b | índram mádo gachatu te bhárāya
09.097.06c | devaír yāhi saráthaṁ rā́dho áchā
09.097.06d | yūyám pāta suastíbhiḥ sádā naḥ

09.097.07a | prá kā́viyam uśáneva bruvāṇó
09.097.07b | devó devā́nāṁ jánimā vivakti
09.097.07c | máhivrataḥ śúcibandhuḥ pavākáḥ+
09.097.07d | padā́ varāhó abhí eti rébhan

09.097.08a | prá haṁsā́sas tr̥pálam manyúm ácha
09.097.08b | amā́d ástaṁ vŕ̥ṣagaṇā ayāsuḥ
09.097.08c | āṅgūṣíyam pávamānaṁ sákhāyo
09.097.08d | durmárṣaṁ sākám prá vadanti vāṇám

09.097.09a | sá raṁhata urugāyásya jūtíṁ
09.097.09b | vŕ̥thā krī́ḷantam mimate ná gā́vaḥ
09.097.09c | parīṇasáṁ kr̥ṇute tigmáśr̥ṅgo
09.097.09d | dívā hárir dádr̥śe náktam r̥jráḥ

09.097.10a | índur vājī́ pavate gónioghā
09.097.10b | índre sómaḥ sáha ínvan mádāya
09.097.10c | hánti rákṣo bā́dhate páry árātīr
09.097.10d | várivaḥ kr̥ṇván vr̥jánasya rā́jā

09.097.11a | ádha dhā́rayā mádhuvā pr̥cānás
09.097.11b | tiró róma pavate ádridugdhaḥ
09.097.11c | índur índrasya sakhiyáṁ juṣāṇó
09.097.11d | devó devásya matsaró mádāya

09.097.12a | abhí priyā́ṇi pavate punānó
09.097.12b | devó devā́n svéna rásena pr̥ñcán
09.097.12c | índur dhármāṇi r̥tuthā́ vásāno
09.097.12d | dáśa kṣípo avyata sā́no ávye

09.097.13a | vŕ̥ṣā śóṇo abhikánikradad gā́
09.097.13b | nadáyann eti pr̥thivī́m utá dyā́m
09.097.13c | índrasyeva vagnúr ā́ śr̥ṇva ājaú
09.097.13d | pracetáyann arṣati vā́cam émā́m

09.097.14a | rasā́yiyaḥ páyasā pínvamāna
09.097.14b | īráyann eṣi mádhumantam aṁśúm
09.097.14c | pávamānaḥ saṁtaním eṣi kr̥ṇvánn
09.097.14d | índrāya soma pariṣicyámānaḥ

09.097.15a | evā́ pavasva madiró mádāya
09.097.15b | udagrābhásya namáyan vadhasnaíḥ
09.097.15c | pári várṇam bháramāṇo rúśantaṁ
09.097.15d | gavyúr no arṣa pári soma siktáḥ

09.097.16a | juṣṭvī́ na indo supáthā sugā́ni
09.097.16b | uraú pavasva várivāṁsi kr̥ṇván
09.097.16c | ghanéva víṣvag duritā́ni vighnánn
09.097.16d | ádhi ṣṇúnā dhanuva sā́no ávye

09.097.17a | vr̥ṣṭíṁ no arṣa diviyā́ṁ jigatnúm
09.097.17b | íḷāvatīṁ śaṁgáyīṁ jīrádānum
09.097.17c | stúkeva vītā́ dhanuvā vicinván
09.097.17d | bándhūm̐r imā́m̐ ávarām̐ indo vāyū́n

09.097.18a | granthíṁ ná ví ṣya grathitám punāná
09.097.18b | r̥júṁ ca gātúṁ vr̥jináṁ ca soma
09.097.18c | átyo ná krado hárir ā́ sr̥jānó
09.097.18d | máryo deva dhanuva pastíyāvān

09.097.19a | júṣṭo mádāya devátāta indo
09.097.19b | pári ṣṇúnā dhanuva sā́no ávye
09.097.19c | sahásradhāraḥ surabhír ádabdhaḥ
09.097.19d | pári srava vā́jasātau nr̥ṣáhye

09.097.20a | araśmā́no yé arathā́ áyuktā
09.097.20b | átyāso ná sasr̥jānā́sa ājaú
09.097.20c | eté śukrā́so dhanuvanti sómā
09.097.20d | dévāsas tā́m̐ úpa yātā píbadhyai

09.097.21a | evā́ na indo abhí devávītim
09.097.21b | pári srava nábho árṇaś camū́ṣu
09.097.21c | sómo asmábhyaṁ kā́miyam br̥hántaṁ
09.097.21d | rayíṁ dadātu vīrávantam ugrám

09.097.22a | tákṣad yádī mánaso vénato vā́g
09.097.22b | jyéṣṭhasya vā dhármaṇi kṣór ánīke
09.097.22c | ā́d īm āyan váram ā́ vāvaśānā́
09.097.22d | júṣṭam pátiṁ kaláśe gā́va índum

09.097.23a | prá dānudó diviyó dānupinvá
09.097.23b | r̥tám r̥tā́ya pavate sumedhā́ḥ
09.097.23c | dharmā́ bhuvad vr̥janíyasya rā́jā
09.097.23d | prá raśmíbhir daśábhir bhāri bhū́ma

09.097.24a | pavítrebhiḥ pávamāno nr̥cákṣā
09.097.24b | rā́jā devā́nām utá mártiyānām
09.097.24c | dvitā́ bhuvad rayipátī rayīṇā́m
09.097.24d | r̥tám bharat súbhr̥taṁ cā́ru índuḥ

09.097.25a | árvām̐ iva śrávase sātím ácha
09.097.25b | índrasya vāyór abhí vītím arṣa
09.097.25c | sá naḥ sahásrā br̥hatī́r íṣo dā
09.097.25d | bhávā soma draviṇovít punānáḥ

09.097.26a | devāvíyo naḥ pariṣicyámānāḥ
09.097.26b | kṣáyaṁ suvī́raṁ dhanuvantu sómāḥ
09.097.26c | āyajyávaḥ sumatíṁ viśvávārā
09.097.26d | hótāro ná diviyájo mandrátamāḥ

09.097.27a | evā́ deva devátāte pavasva
09.097.27b | mahé soma psárase devapā́naḥ
09.097.27c | maháś cid dhí ṣmási hitā́ḥ samaryé
09.097.27d | kr̥dhí suṣṭhāné ródasī punānáḥ

09.097.28a | áśvo ná krado vŕ̥ṣabhir yujānáḥ
09.097.28b | siṁhó ná bhīmó mánaso jávīyān
09.097.28c | arvācī́naiḥ pathíbhir yé rájiṣṭhā
09.097.28d | ā́ pavasva saumanasáṁ na indo

09.097.29a | śatáṁ dhā́rā devájātā asr̥gran
09.097.29b | sahásram enāḥ kaváyo mr̥janti
09.097.29c | índo sanítraṁ divá ā́ pavasva
09.097.29d | puraetā́si maható dhánasya

09.097.30a | divó ná sárgā asasr̥gram áhnāṁ
09.097.30b | rā́jā ná mitrám prá mināti dhī́raḥ
09.097.30c | pitúr ná putráḥ krátubhir yatāná
09.097.30d | ā́ pavasva viśé asyā́ ájītim

09.097.31a | prá te dhā́rā mádhumatīr asr̥gran
09.097.31b | vā́rān yát pūtó atiéṣi ávyān
09.097.31c | pávamāna pávase dhā́ma gónāṁ
09.097.31d | jajñānáḥ sū́riyam apinvo arkaíḥ

09.097.32a | kánikradad ánu pánthām r̥tásya
09.097.32b | śukró ví bhāsi amŕ̥tasya dhā́ma
09.097.32c | sá índrāya pavase matsarávān
09.097.32d | hinvānó vā́cam matíbhiḥ kavīnā́m

09.097.33a | divyáḥ suparṇó áva cakṣi soma
09.097.33b | pínvan dhā́rāḥ kármaṇā devávītau
09.097.33c | éndo viśa kaláśaṁ somadhā́naṁ
09.097.33d | krándann ihi sū́riyasyópa raśmím

09.097.34a | tisró vā́ca īrayati prá váhnir
09.097.34b | r̥tásya dhītím bráhmaṇo manīṣā́m
09.097.34c | gā́vo yanti gópatim pr̥chámānāḥ
09.097.34d | sómaṁ yanti matáyo vāvaśānā́ḥ

09.097.35a | sómaṁ gā́vo dhenávo vāvaśānā́ḥ
09.097.35b | sómaṁ víprā matíbhiḥ pr̥chámānāḥ
09.097.35c | sómaḥ sutáḥ pūyate ajyámānaḥ
09.097.35d | sóme arkā́s triṣṭúbhaḥ sáṁ navante

09.097.36a | evā́ naḥ soma pariṣicyámāna
09.097.36b | ā́ pavasva pūyámānaḥ suastí
09.097.36c | índram ā́ viśa br̥hatā́ ráveṇa
09.097.36d | vardháyā vā́caṁ janáyā púraṁdhim

09.097.37a | ā́ jā́gr̥vir vípra r̥tā́ matīnā́ṁ
09.097.37b | sómaḥ punānó asadac camū́ṣu
09.097.37c | sápanti yám mithunā́so níkāmā
09.097.37d | adhvaryávo rathirā́saḥ suhástāḥ

09.097.38a | sá punāná úpa sū́re ná dhā́tā
09.097.38b | óbhé aprā ródasī ví ṣá āvaḥ
09.097.38c | priyā́ cid yásya priyasā́sa ūtī́
09.097.38d | sá tū́ dhánaṁ kāríṇe ná prá yaṁsat

09.097.39a | sá vardhitā́ várdhanaḥ pūyámānaḥ
09.097.39b | sómo mīḍhvā́m̐ abhí no jyótiṣāvīt
09.097.39c | yénā naḥ pū́rve pitáraḥ padajñā́ḥ
09.097.39d | suvarvído abhí gā́ ádrim uṣṇán

09.097.40a | ákrān samudráḥ prathamé vídharmañ
09.097.40b | janáyan prajā́ bhúvanasya rā́jā
09.097.40c | vŕ̥ṣā pavítre ádhi sā́no ávye
09.097.40d | br̥hát sómo vāvr̥dhe svāná@ índuḥ

09.097.41a | mahát tát sómo mahiṣáś cakāra
09.097.41b | apā́ṁ yád gárbho ávr̥ṇīta devā́n
09.097.41c | ádadhād índre pávamāna ójo
09.097.41d | ájanayat sū́riye jyótir índuḥ

09.097.42a | mátsi vāyúm iṣṭáye rā́dhase ca
09.097.42b | mátsi mitrā́váruṇā pūyámānaḥ
09.097.42c | mátsi śárdho mā́rutam mátsi devā́n
09.097.42d | mátsi dyā́vāpr̥thivī́ deva soma

09.097.43a | r̥júḥ pavasva vr̥jinásya hantā́
09.097.43b | ápā́mīvām bā́dhamāno mŕ̥dhaś ca
09.097.43c | abhiśrīṇán páyaḥ páyasābhí gónām
09.097.43d | índrasya tváṁ táva vayáṁ sákhāyaḥ

09.097.44a | mádhvaḥ sū́dam pavasva vásva útsaṁ
09.097.44b | vīráṁ ca na ā́ pavasvā bhágaṁ ca
09.097.44c | svádasvéndrāya pávamāna indo
09.097.44d | rayíṁ ca na ā́ pavasvā samudrā́t

09.097.45a | sómaḥ sutó dhā́rayā́tyo ná hítvā
09.097.45b | síndhur ná nimnám abhí vājī́ akṣāḥ
09.097.45c | ā́ yóniṁ ványam asadat punānáḥ
09.097.45d | sám índur góbhir asarat sám adbhíḥ

09.097.46a | eṣá syá te pavata indra sómaś
09.097.46b | camū́ṣu dhī́ra uśaté távasvān
09.097.46c | súvarcakṣā rathiráḥ satyáśuṣmaḥ
09.097.46d | kā́mo ná yó devayatā́m ásarji

09.097.47a | eṣá pratnéna váyasā punānás
09.097.47b | tiró várpāṁsi duhitúr dádhānaḥ
09.097.47c | vásānaḥ śárma trivárūtham apsú
09.097.47d | hóteva yāti sámaneṣu rébhan

09.097.48a | nū́ nas tuváṁ rathiró deva soma
09.097.48b | pári srava camúvoḥ pūyámānaḥ
09.097.48c | apsú svā́diṣṭho mádhumām̐ r̥tā́vā
09.097.48d | devó ná yáḥ savitā́ satyámanmā

09.097.49a | abhí vāyúṁ vītī́ arṣā gr̥ṇānó
09.097.49b | abhí mitrā́váruṇā pūyámānaḥ
09.097.49c | abhī́ náraṁ dhījávanaṁ ratheṣṭhā́m
09.097.49d | abhí índraṁ vŕ̥ṣaṇaṁ vájrabāhum

09.097.50a | abhí vástrā suvasanā́ni arṣa
09.097.50b | abhí dhenū́ḥ sudúghāḥ pūyámānaḥ
09.097.50c | abhí candrā́ bhártave no híraṇyā
09.097.50d | abhí áśvān rathíno deva soma

09.097.51a | abhī́ no arṣa diviyā́ vásūni
09.097.51b | abhí víśvā pā́rthivā pūyámānaḥ
09.097.51c | abhí yéna dráviṇam aśnávāma
09.097.51d | abhí ārṣeyáṁ jamadagniván naḥ

09.097.52a | ayā́ pavā́ pavasvainā́ vásūni
09.097.52b | mām̐ścatvá indo sárasi prá dhanva
09.097.52c | bradhnáś cid átra váato ná jūtáḥ
09.097.52d | purumédhaś cit tákave náraṁ dāt

09.097.53a | utá na enā́ pavayā́ pavasva
09.097.53b | ádhi śruté śravā́yiyasya tīrthé
09.097.53c | ṣaṣṭíṁ sahásrā naigutó vásūni
09.097.53d | vr̥kṣáṁ ná pakváṁ dhūnavad ráṇāya

09.097.54a | máhīmé asya vŕ̥ṣanā́ma śūṣé
09.097.54b | mā́m̐ścatve vā pŕ̥śane vā vádhatre
09.097.54c | ásvāpayan nigútaḥ sneháyac ca
09.097.54d | ápāmítrām̐ ápācíto acetáḥ

09.097.55a | sáṁ trī́ pavítrā vítatāni eṣi
09.097.55b | ánu ékaṁ dhāvasi pūyámānaḥ
09.097.55c | ási bhágo ási dātrásya dātā́
09.097.55d | ási maghávā maghávadbhya indo

09.097.56a | eṣá viśvavít pavate manīṣī́
09.097.56b | sómo víśvasya bhúvanasya rā́jā
09.097.56c | drapsā́m̐ īráyan vidátheṣu índur
09.097.56d | ví vā́ram ávyaṁ samáyā́ti yāti

09.097.57a | índuṁ rihanti mahiṣā́ ádabdhāḥ
09.097.57b | padé rebhanti kaváyo ná gŕ̥dhrāḥ
09.097.57c | hinvánti dhī́rā daśábhiḥ kṣípābhiḥ
09.097.57d | sám añjate rūpám apā́ṁ rásena

09.097.58a | tváyā vayám pávamānena soma
09.097.58b | bháre kr̥táṁ ví cinuyāma śáśvat
09.097.58c | tán no mitró váruṇo māmahantām
09.097.58d | áditiḥ síndhuḥ pr̥thivī́ utá dyaúḥ

09.098.01a | abhí no vājasā́tamaṁ
09.098.01b | rayím arṣa puruspŕ̥ham
09.098.01c | índo sahásrabharṇasaṁ
09.098.01d | tuvidyumnáṁ vibhvāsáham

09.098.02a | pári ṣyá svānó@ avyáyaṁ
09.098.02b | ráthe ná várma avyata
09.098.02c | índur abhí drúṇā hitó
09.098.02d | hiyānó dhā́rābhir akṣāḥ

09.098.03a | pári ṣyá suvānó akṣā
09.098.03b | índur ávye mádacyutaḥ
09.098.03c | dhā́rā yá ūrdhvó adhvaré
09.098.03d | bhrājā́ ná éti gavyayúḥ

09.098.04a | sá hí tváṁ deva śáśvate
09.098.04b | vásu mártāya dāśúṣe
09.098.04c | índo sahasríṇaṁ rayíṁ
09.098.04d | śatā́tmānaṁ vivāsasi

09.098.05a | vayáṁ te asyá vr̥trahan
09.098.05b | váso vásvaḥ puruspŕ̥haḥ
09.098.05c | ní nédiṣṭhatamā iṣáḥ
09.098.05d | syā́ma sumnásya adhrigo

09.098.06a | dvír yám páñca sváyaśasaṁ
09.098.06b | svásāro ádrisaṁhatam
09.098.06c | priyám índrasya kā́miyam
09.098.06d | prasnāpáyanti ūrmíṇam

09.098.07a | pári tyáṁ haryatáṁ hárim
09.098.07b | babhrúm punanti vā́reṇa
09.098.07c | yó devā́n víśvām̐ ít pári
09.098.07d | mádena sahá gáchati

09.098.08a | asyá vo hí ávasā
09.098.08b | páanto dakṣasā́dhanam
09.098.08c | yáḥ sūríṣu śrávo br̥hád
09.098.08d | dadhé súvar ṇá haryatáḥ

09.098.09a | sá vāṁ yajñéṣu mānavī
09.098.09b | índur janiṣṭa rodasī
09.098.09c | devó devī giriṣṭháa
09.098.09d | ásredhan táṁ tuviṣváṇi

09.098.10a | índrāya soma pā́tave
09.098.10b | vr̥traghné pári ṣicyase
09.098.10c | náre ca dákṣiṇāvate
09.098.10d | devā́ya sadanāsáde

09.098.11a | té pratnā́so víuṣṭiṣu
09.098.11b | sómāḥ pavítre akṣaran
09.098.11c | apapróthantaḥ sanutár huraścítaḥ
09.098.11d | prātás tā́m̐ ápracetasaḥ

09.098.12a | táṁ sakhāyaḥ purorúcaṁ
09.098.12b | yūyáṁ vayáṁ ca sūráyaḥ
09.098.12c | aśyā́ma vā́jagandhiyaṁ
09.098.12d | sanéma vā́japastiyam

09.099.01a | ā́ haryatā́ya dhr̥ṣṇáve
09.099.01b | dhánus tanvanti paúṁsiyam
09.099.01c | śukrā́ṁ vayanti ásurāya nirṇíjaṁ
09.099.01d | vipā́m ágre mahīyúvaḥ

09.099.02a | ádha kṣapā́ páriṣkr̥to
09.099.02b | vā́jām̐ abhí prá gāhate
09.099.02c | yádī vivásvato dhíyo
09.099.02d | háriṁ hinvánti yā́tave

09.099.03a | tám asya marjayāmasi
09.099.03b | mádo yá indrapā́tamaḥ
09.099.03c | yáṁ gā́va āsábhir dadhúḥ
09.099.03d | purā́ nūnáṁ ca sūráyaḥ

09.099.04a | táṁ gā́thayā purāṇiyā́
09.099.04b | punānám abhy a\nūṣata
09.099.04c | utó kr̥panta dhītáyo
09.099.04d | devā́nāṁ nā́ma bíbhratīḥ

09.099.05a | tám ukṣámāṇam avyáye
09.099.05b | vā́re punanti dharṇasím
09.099.05c | dūtáṁ ná pūrvácittaya
09.099.05d | ā́ śāsate manīṣíṇaḥ

09.099.06a | sá punānó madíntamaḥ
09.099.06b | sómaś camū́ṣu sīdati
09.099.06c | paśaú ná réta ādádhat
09.099.06d | pátir vacasyate dhiyáḥ

09.099.07a | sá mr̥jyate sukármabhir
09.099.07b | devó devébhiyaḥ sutáḥ
09.099.07c | vidé yád āsu saṁdadír
09.099.07d | mahī́r apó ví gāhate

09.099.08a | sutá indo pavítra ā́
09.099.08b | nŕ̥bhir yató ví nīyase
09.099.08c | índrāya matsaríntamaś
09.099.08d | camū́ṣu ā́ ní ṣīdasi

09.100.01a | abhī́ navante adrúhaḥ
09.100.01b | priyám índrasya kā́miyam
09.100.01c | vatsáṁ ná pū́rva ā́yuni
09.100.01d | jātáṁ rihanti mātáraḥ

09.100.02a | punāná indav ā́ bhara
09.100.02b | sóma dvibárhasaṁ rayím
09.100.02c | tuváṁ vásūni puṣyasi
09.100.02d | víśvāni dāśúṣo gr̥hé

09.100.03a | tuváṁ dhíyam manoyújaṁ
09.100.03b | sr̥jā́ vr̥ṣṭíṁ ná tanyatúḥ
09.100.03c | tuváṁ vásūni pā́rthivā
09.100.03d | divyā́ ca soma puṣyasi

09.100.04a | pári te jigyúṣo yathā
09.100.04b | dhā́rā sutásya dhāvati
09.100.04c | ráṁhamāṇā ví avyáyaṁ
09.100.04d | vā́raṁ vājī́va sānasíḥ

09.100.05a | krátve dákṣāya naḥ kave
09.100.05b | pávasva soma dhā́rayā
09.100.05c | índrāya pā́tave sutó
09.100.05d | mitrā́ya váruṇāya ca

09.100.06a | pávasva vājasā́tamaḥ
09.100.06b | pavítre dhā́rayā sutáḥ
09.100.06c | índrāya soma víṣṇave
09.100.06d | devébhyo mádhumattamaḥ

09.100.07a | tuvā́ṁ rihanti mātáro
09.100.07b | hárim pavítre adrúhaḥ
09.100.07c | vatsáṁ jātáṁ ná dhenávaḥ
09.100.07d | pávamāna vídharmaṇi

09.100.08a | pávamāna máhi śrávaś
09.100.08b | citrébhir yāsi raśmíbhiḥ
09.100.08c | śárdhan támāṁsi jighnase
09.100.08d | víśvāni dāśúṣo gr̥hé

09.100.09a | tuváṁ dyā́ṁ ca mahivrata
09.100.09b | pr̥thivī́ṁ cā́ti jabhriṣe
09.100.09c | práti drāpím amuñcathāḥ
09.100.09d | pávamāna mahitvanā́

09.101.01a | purójitī vo ándhasaḥ
09.101.01b | sutā́ya mādayitnáve
09.101.01c | ápa śvā́naṁ śnathiṣṭana
09.101.01d | sákhāyo dīrghajihvíyam

09.101.02a | yó dhā́rayā pavākáyā+
09.101.02b | pariprasyándate sutáḥ
09.101.02c | índur áśvo ná kŕ̥tviyaḥ

09.101.03a | táṁ duróṣam abhī́ náraḥ
09.101.03b | sómaṁ viśvā́ciyā dhiyā́
09.101.03c | yajñáṁ hinvanti ádribhiḥ

09.101.04a | sutā́so mádhumattamāḥ
09.101.04b | sómā índrāya mandínaḥ
09.101.04c | pavítravanto akṣaran
09.101.04d | devā́n gachantu vo mádāḥ

09.101.05a | índur índrāya pavata
09.101.05b | íti devā́so abruvan
09.101.05c | vācás pátir makhasyate
09.101.05d | víśvasyéśāna ójasā

09.101.06a | sahásradhāraḥ pavate
09.101.06b | samudró vācamīṅkhayáḥ
09.101.06c | sómaḥ pátī rayīṇáaṁ
09.101.06d | sákhéndrasya divé-dive

09.101.07a | ayám pūṣā́ rayír bhágaḥ
09.101.07b | sómaḥ punānó arṣati
09.101.07c | pátir víśvasya bhū́mano
09.101.07d | ví akhyad ródasī ubhé

09.101.08a | sám u priyā́ anūṣata
09.101.08b | gā́vo mádāya ghŕ̥ṣvayaḥ
09.101.08c | sómāsaḥ kr̥ṇvate patháḥ
09.101.08d | pávamānāsa índavaḥ

09.101.09a | yá ójiṣṭhas tám ā́ bhara
09.101.09b | pávamāna śravā́yiyam
09.101.09c | yáḥ páñca carṣaṇī́r abhí
09.101.09d | rayíṁ yéna vánāmahai

09.101.10a | sómāḥ pavanta índavo
09.101.10b | asmábhyaṁ gātuvíttamāḥ
09.101.10c | mitrā́ḥ svānā́@ arepásaḥ
09.101.10d | suādhíyaḥ suvarvídaḥ

09.101.11a | suṣvāṇā́so ví ádribhiś
09.101.11b | cítānā gór ádhi tvací
09.101.11c | íṣam asmábhyam abhítaḥ
09.101.11d | sám asvaran vasuvídaḥ

09.101.12a | eté pūtā́ vipaścítaḥ
09.101.12b | sómāso dádhiāśiraḥ
09.101.12c | sū́ryāso ná darśatā́so
09.101.12d | jigatnávo dhruvā́ ghr̥té

09.101.13a | prá sunvānásya ándhaso
09.101.13b | márto ná vr̥ta tád vácaḥ
09.101.13c | ápa śvā́nam arādhásaṁ
09.101.13d | hatā́ makháṁ ná bhŕ̥gavaḥ

09.101.14a | ā́ jāmír átke avyata
09.101.14b | bhujé ná putrá oṇíyoḥ
09.101.14c | sáraj jāró ná yóṣaṇāṁ
09.101.14d | varó ná yónim āsádam

09.101.15a | sá vīró dakṣasā́dhano
09.101.15b | ví yás tastámbha ródasī
09.101.15c | háriḥ pavítre avyata
09.101.15d | vedhā́ ná yónim āsádam

09.101.16a | ávyo vā́rebhiḥ pavate
09.101.16b | sómo gávye ádhi tvací
09.101.16c | kánikradad vŕ̥ṣā hárir
09.101.16d | índrasyābhy e\ti niṣkr̥tám

09.102.01a | krāṇā́ śíśur mahī́naaṁ
09.102.01b | hinvánn r̥tásya dī́dhitim
09.102.01c | víśvā pári priyā́ bhuvad ádha dvitā́

09.102.02a | úpa tritásya pāṣíyor
09.102.02b | ábhakta yád gúhā padám
09.102.02c | yajñásya saptá dhā́mabhir ádha priyám

09.102.03a | trī́ṇi tritásya dhā́rayā
09.102.03b | pr̥ṣṭhéṣu érayā rayím
09.102.03c | mímīte asya yójanā ví sukrátuḥ

09.102.04a | jajñānáṁ saptá mātáro
09.102.04b | vedhā́m aśāsata śriyé
09.102.04c | ayáṁ dhruvó rayīṇáaṁ cíketa yát

09.102.05a | asyá vraté sajóṣaso
09.102.05b | víśve devā́so adrúhaḥ
09.102.05c | spārhā́ bhavanti rántayo juṣánta yát

09.102.06a | yám ī gárbham r̥tāvŕ̥dho
09.102.06b | dr̥śé cā́rum ájījanan
09.102.06c | kavím máṁhiṣṭham adhvaré puruspŕ̥ham

09.102.07a | samīcīné abhí tmánā
09.102.07b | yahvī́ r̥tásya mātárā
09.102.07c | tanvānā́ yajñám ānuṣág yád añjaté

09.102.08a | krátvā śukrébhir akṣábhir
09.102.08b | r̥ṇór ápa vrajáṁ diváḥ
09.102.08c | hinvánn r̥tásya dī́dhitim prá adhvaré

09.103.01a | prá punānā́ya vedháse
09.103.01b | sómāya váca údyatam
09.103.01c | bhr̥tíṁ ná bharā matíbhir jújoṣate

09.103.02a | pári vā́rāṇi avyáyā
09.103.02b | góbhir añjānó arṣati
09.103.02c | trī́ ṣadhásthā punānáḥ kr̥ṇute háriḥ

09.103.03a | pári kóśam madhuścútam
09.103.03b | avyáye vā́re arṣati
09.103.03c | abhí vā́ṇīr ŕ̥ṣīṇāṁ saptá nūṣata

09.103.04a | pári ṇetā́ matīnáaṁ
09.103.04b | viśvádevo ádābhiyaḥ
09.103.04c | sómaḥ punānáś camúvor viśad dháriḥ

09.103.05a | pári daívīr ánu svadhā́
09.103.05b | índreṇa yāhi sarátham
09.103.05c | punānó vāghád vāghádbhir ámartiyaḥ

09.103.06a | pári sáptir ná vājayúr
09.103.06b | devó devébhiyaḥ sutáḥ
09.103.06c | viānaśíḥ pávamāno ví dhāvati

09.104.01a | sákhāya ā́ ní ṣīdata
09.104.01b | punānā́ya prá gāyata
09.104.01c | śíśuṁ ná yajñaíḥ pári bhūṣata śriyé

09.104.02a | sám ī vatsáṁ ná mātŕ̥bhiḥ
09.104.02b | sr̥játā gayasā́dhanam
09.104.02c | devāvíyam mádam abhí dvíśavasam

09.104.03a | punā́tā dakṣasā́dhanaṁ
09.104.03b | yáthā śárdhāya vītáye
09.104.03c | yáthā mitrā́ya váruṇāya śáṁtamaḥ

09.104.04a | asmábhyaṁ tvā vasuvídam
09.104.04b | abhí vā́ṇīr anūṣata
09.104.04c | góbhiṣ ṭe várṇam abhí vāsayāmasi

09.104.05a | sá no madānaam pata
09.104.05b | índo devápsarā asi
09.104.05c | sákheva sákhye gātuvíttamo bhava

09.104.06a | sánemi kr̥dhí asmád ā́
09.104.06b | rakṣásaṁ káṁ cid atríṇam
09.104.06c | ápā́devaṁ dvayúm áṁho yuyodhi naḥ

09.105.01a | táṁ vaḥ sakhāyo mádāya
09.105.01b | punānám abhí gāyata
09.105.01c | śíśuṁ ná yajñaíḥ svadayanta gūrtíbhiḥ

09.105.02a | sáṁ vatsá iva mātŕ̥bhir
09.105.02b | índur hinvānó ajyate
09.105.02c | devāvī́r mádo matíbhiḥ páriṣkr̥taḥ

09.105.03a | ayáṁ dákṣāya sā́dhano
09.105.03b | ayáṁ śárdhāya vītáye
09.105.03c | ayáṁ devébhyo mádhumattamaḥ sutáḥ

09.105.04a | góman na indo áśvavat
09.105.04b | sutáḥ sudakṣa dhanuva
09.105.04c | śúciṁ te várṇam ádhi góṣu dīdharam

09.105.05a | sá no harīṇaam pata
09.105.05b | índo devápsarastamaḥ
09.105.05c | sákheva sákhye náriyo rucé bhava

09.105.06a | sánemi tuvám asmád ā́m̐
09.105.06b | ádevaṁ káṁ cid atríṇam
09.105.06c | sāhvā́m̐ indo pári bā́dho ápa dvayúm

09.106.01a | índram ácha sutā́ imé
09.106.01b | vŕ̥ṣaṇaṁ yantu hárayaḥ
09.106.01c | śruṣṭī́ jātā́sa índavaḥ suvarvídaḥ

09.106.02a | ayám bhárāya sānasír
09.106.02b | índrāya pavate sutáḥ
09.106.02c | sómo jaítrasya cetati yáthā vidé

09.106.03a | asyéd índro mádeṣu ā́
09.106.03b | grābháṁ gr̥bhṇīta sānasím
09.106.03c | vájraṁ ca vŕ̥ṣaṇam bharat sám apsujít

09.106.04a | prá dhanvā soma jā́gr̥vir
09.106.04b | índrāyendo pári srava
09.106.04c | dyumántaṁ śúṣmam ā́ bharā suvarvídam

09.106.05a | índrāya vŕ̥ṣaṇam mádam
09.106.05b | pávasva viśvádarśataḥ
09.106.05c | sahásrayāmā pathikŕ̥d vicakṣaṇáḥ

09.106.06a | asmábhyaṁ gātuvíttamo
09.106.06b | devébhyo mádhumattamaḥ
09.106.06c | sahásraṁ yāhi pathíbhiḥ kánikradat

09.106.07a | pávasva devávītaya
09.106.07b | índo dhā́rābhir ójasā
09.106.07c | ā́ kaláśam mádhumān soma naḥ sadaḥ

09.106.08a | táva drapsā́ udaprúta
09.106.08b | índram mádāya vāvr̥dhuḥ
09.106.08c | tuvā́ṁ devā́so amŕ̥tāya kám papuḥ

09.106.09a | ā́ naḥ sutāsa indavaḥ
09.106.09b | punānā́ dhāvatā rayím
09.106.09c | vr̥ṣṭídyāvo rītiāpaḥ suvarvídaḥ

09.106.10a | sómaḥ punāná ūrmíṇā
09.106.10b | ávyo vā́raṁ ví dhāvati
09.106.10c | ágre vācáḥ pávamānaḥ kánikradat

09.106.11a | dhībhír hinvanti vājínaṁ
09.106.11b | váne krī́ḷantam átyavim
09.106.11c | abhí tripr̥ṣṭhám matáyaḥ sám asvaran

09.106.12a | ásarji kaláśām̐ abhí
09.106.12b | mīḷhé sáptir ná vājayúḥ
09.106.12c | punānó vā́caṁ janáyann asiṣyadat

09.106.13a | pávate haryató hárir
09.106.13b | áti hvárāṁsi ráṁhiyā
09.106.13c | abhiárṣan stotŕ̥bhyo vīrávad yáśaḥ

09.106.14a | ayā́ pavasva devayúr
09.106.14b | mádhor dhā́rā asr̥kṣata
09.106.14c | rébhan pavítram pári eṣi viśvátaḥ

09.107.01a | párītó ṣiñcatā sutáṁ
09.107.01b | sómo yá uttamáṁ havíḥ
09.107.01c | dadhanvā́m̐ yó náriyo apsú antár ā́
09.107.01d | suṣā́va sómam ádribhiḥ

09.107.02a | nūnám punānó ávibhiḥ pári srava
09.107.02b | ádabdhaḥ surabhíntaraḥ
09.107.02c | suté cit tvā apsú madāmo ándhasā
09.107.02d | śrīṇánto góbhir úttaram

09.107.03a | pári svānáś@ cákṣase devamā́danaḥ
09.107.03b | krátur índur vicakṣaṇáḥ

09.107.04a | punānáḥ soma dhā́rayā
09.107.04b | apó vásāno arṣasi
09.107.04c | ā́ ratnadhā́ yónim r̥tásya sīdasi
09.107.04d | útso deva hiraṇyáyaḥ

09.107.05a | duhāná ū́dhar diviyám mádhu priyám
09.107.05b | pratnáṁ sadhástham ā́sadat
09.107.05c | āpŕ̥chiyaṁ dharúṇaṁ vājī́ arṣati
09.107.05d | nŕ̥bhir dhūtó vicakṣaṇáḥ

09.107.06a | punānáḥ soma jā́gr̥vir
09.107.06b | ávyo vā́re pári priyáḥ
09.107.06c | tuváṁ vípro abhavo áṅgirastamo
09.107.06d | mádhvā yajñám mimikṣa naḥ

09.107.07a | sómo mīḍhvā́n pavate gātuvíttama
09.107.07b | ŕ̥ṣir vípro vicakṣaṇáḥ
09.107.07c | tuváṁ kavír abhavo devavī́tama
09.107.07d | ā́ sū́ryaṁ rohayo diví

09.107.08a | sóma u ṣvāṇáḥ@ sotŕ̥bhir
09.107.08b | ádhi ṣṇúbhir ávīnaam
09.107.08c | áśvayeva harítā yāti dhā́rayā
09.107.08d | mandráyā yāti dhā́rayā

09.107.09a | anūpé gómān góbhir akṣāḥ
09.107.09b | sómo dugdhā́bhir akṣāḥ
09.107.09c | samudráṁ ná saṁváraṇāni agman
09.107.09d | mandī́ mádāya tośate

09.107.10a | ā́ soma svānó@ ádribhis
09.107.10b | tiró vā́rāṇi avyáyā
09.107.10c | jáno ná purí camúvor viśad dháriḥ
09.107.10d | sádo váneṣu dadhiṣe

09.107.11a | sá māmr̥je tiró áṇvāni meṣíyo
09.107.11b | mīḷhé sáptir ná vājayúḥ
09.107.11c | anumā́dyaḥ pávamāno manīṣíbhiḥ
09.107.11d | sómo víprebhir ŕ̥kvabhiḥ

09.107.12a | prá soma devávītaye
09.107.12b | síndhur ná pipye árṇasā
09.107.12c | aṁśóḥ páyasā madiró ná jā́gr̥vir
09.107.12d | áchā kóśam madhuścútam

09.107.13a | ā́ haryató árjune átke avyata
09.107.13b | priyáḥ sūnúr ná márjiyaḥ
09.107.13c | tám īṁ hinvanti apáso yáthā ráthaṁ
09.107.13d | nadī́ṣu ā́ gábhastiyoḥ

09.107.14a | abhí sómāsa āyávaḥ
09.107.14b | pávante mádiyam mádam
09.107.14c | samudrásyā́dhi viṣṭápi manīṣíṇo
09.107.14d | matsarā́saḥ suvarvídaḥ

09.107.15a | tárat samudrám pávamāna ūrmíṇā
09.107.15b | rā́jā devá r̥tám br̥hát
09.107.15c | árṣan mitrásya váruṇasya dhármaṇā
09.107.15d | prá hinvāná r̥tám br̥hát

09.107.16a | nŕ̥bhir yemānó haryató vicakṣaṇó
09.107.16b | rā́jā deváḥ samudríyaḥ

09.107.17a | índrāya pavate mádaḥ
09.107.17b | sómo marútvate sutáḥ
09.107.17c | sahásradhāro áti ávyam arṣati
09.107.17d | tám ī mr̥janti āyávaḥ

09.107.18a | punānáś camū́ janáyan matíṁ kavíḥ
09.107.18b | sómo devéṣu raṇyati
09.107.18c | apó vásānaḥ pári góbhir úttaraḥ
09.107.18d | sī́dan váneṣu avyata

09.107.19a | távāháṁ soma rāraṇa
09.107.19b | sakhyá indo divé-dive
09.107.19c | purū́ṇi babhro ní caranti mā́m áva
09.107.19d | paridhī́m̐r áti tā́m̐ ihi

09.107.20a | utā́háṁ náktam utá soma te dívā
09.107.20b | sakhyā́ya babhra ū́dhani
09.107.20c | ghr̥ṇā́ tápantam áti sū́riyam paráḥ
09.107.20d | śakunā́ iva paptima

09.107.21a | mr̥jyámānaḥ suhastiya
09.107.21b | samudré vā́cam invasi
09.107.21c | rayím piśáṅgam bahulám puruspŕ̥ham
09.107.21d | pávamānābhí arṣasi

09.107.22a | mr̥jānó vā́re pávamāno avyáye
09.107.22b | vŕ̥ṣā́va cakrado váne
09.107.22c | devā́nāṁ soma pavamāna niṣkr̥táṁ
09.107.22d | góbhir añjānó arṣasi

09.107.23a | pávasva vā́jasātaye
09.107.23b | abhí víśvāni kā́viyā
09.107.23c | tuváṁ samudrám prathamó ví dhārayo
09.107.23d | devébhyaḥ soma matsaráḥ

09.107.24a | sá tū́ pavasva pári pā́rthivaṁ rájo
09.107.24b | divyā́ ca soma dhármabhiḥ
09.107.24c | tuvā́ṁ víprāso matíbhir vicakṣaṇa
09.107.24d | śubhráṁ hinvanti dhītíbhiḥ

09.107.25a | pávamānā asr̥kṣata
09.107.25b | pavítram áti dhā́rayā
09.107.25c | marútvanto matsarā́ indriyā́ háyā
09.107.25d | medhā́m abhí práyāṁsi ca

09.107.26a | apó vásānaḥ pári kóśam arṣati
09.107.26b | índur hiyānáḥ sotŕ̥bhiḥ
09.107.26c | janáyañ jyótir mandánā avīvaśad
09.107.26d | gā́ḥ kr̥ṇvānó ná nirṇíjam

09.108.01a | pávasva mádhumattama
09.108.01b | índrāya soma kratuvíttamo mádaḥ
09.108.01c | máhi dyukṣátamo mádaḥ

09.108.02a | yásya te pītvā́ vr̥ṣabhó vr̥ṣāyáte
09.108.02b | asyá pītā́ suvarvídaḥ
09.108.02c | sá supráketo abhí akramīd íṣo
09.108.02d | áchā vā́jaṁ ná étaśaḥ

09.108.03a | tuváṁ hí aṅgá daíviyā
09.108.03b | pávamāna jánimāni dyumáttamaḥ
09.108.03c | amr̥tatvā́ya ghoṣáyaḥ

09.108.04a | yénā návagvo dadhiáṅṅ aporṇuté
09.108.04b | yéna víprāsa āpiré
09.108.04c | devā́nāṁ sumné amŕ̥tasya cā́ruṇo
09.108.04d | yéna śrávāṁsi ānaśúḥ

09.108.05a | eṣá syá dhā́rayā sutó
09.108.05b | ávyo vā́rebhiḥ pavate madíntamaḥ
09.108.05c | krī́ḷann ūrmír apā́m iva

09.108.06a | yá usríyā ápiyā antár áśmano
09.108.06b | nír gā́ ákr̥ntad ójasā
09.108.06c | abhí vrajáṁ tatniṣe gávyam áśviyaṁ
09.108.06d | varmī́va dhr̥ṣṇav ā́ ruja

09.108.07a | ā́ sotā pári ṣiñcata
09.108.07b | áśvaṁ ná stómam aptúraṁ rajastúram
09.108.07c | vanakrakṣám udaprútam

09.108.08a | sahásradhāraṁ vr̥ṣabhám payovŕ̥dham
09.108.08b | priyáṁ devā́ya jánmane
09.108.08c | r̥téna yá r̥tájāto vivāvr̥dhé
09.108.08d | rā́jā devá r̥tám br̥hát

09.108.09a | abhí dyumnám br̥hád yáśa
09.108.09b | íṣas pate didīhí deva devayúḥ
09.108.09c | ví kóśam madhyamáṁ yuva

09.108.10a | ā́ vacyasva sudakṣa camúvoḥ sutó
09.108.10b | viśā́ṁ váhnir ná viśpátiḥ
09.108.10c | vr̥ṣṭíṁ diváḥ pavasva rītím apáaṁ
09.108.10d | jínvā gáviṣṭaye dhíyaḥ

09.108.11a | etám u tyám madacyútaṁ
09.108.11b | sahásradhāraṁ vr̥ṣabháṁ dívo duhuḥ
09.108.11c | víśvā vásūni bíbhratam

09.108.12a | vŕ̥ṣā ví jajñe janáyann ámartiyaḥ
09.108.12b | pratápañ jyótiṣā támaḥ
09.108.12c | sá súṣṭutaḥ kavíbhir nirṇíjaṁ dadhe
09.108.12d | tridhā́tu asya dáṁsasā

09.108.13a | sá sunve yó vásūnaaṁ
09.108.13b | yó rāyā́m ānayitā́+ yá íḷānaam
09.108.13c | sómo yáḥ sukṣitīnáam

09.108.14a | yásya na índraḥ píbād yásya marúto
09.108.14b | yásya vāryamáṇā bhágaḥ
09.108.14c | ā́ yéna mitrā́váruṇā kárāmaha
09.108.14d | ā́ índram ávase mahé

09.108.15a | índrāya soma pā́tave
09.108.15b | nŕ̥bhir yatáḥ suāyudhó madíntamaḥ
09.108.15c | pávasva mádhumattamaḥ

09.108.16a | índrasya hā́rdi somadhā́nam ā́ viśa
09.108.16b | samudrám iva síndhavaḥ
09.108.16c | júṣṭo mitrā́ya váruṇāya vāyáve
09.108.16d | divó viṣṭambhá uttamáḥ

09.109.01a | pári prá dhanva índrāya soma
09.109.01b | svādúr mitrā́ya pūṣṇé bhágāya

09.109.02a | índras te soma sutásya peyāḥ
09.109.02b | krátve dákṣāya víśve ca devā́ḥ

09.109.03a | evā́mŕ̥tāya mahé kṣáyāya
09.109.03b | sá śukró arṣa divyáḥ pīyū́ṣaḥ

09.109.04a | pávasva soma mahā́n samudráḥ
09.109.04b | pitā́ devā́nāṁ víśvābhí dhā́ma

09.109.05a | śukráḥ pavasva devébhyaḥ soma
09.109.05b | divé pr̥thivyaí śáṁ ca prajā́yai

09.109.06a | divó dhartā́si śukráḥ pīyū́ṣaḥ
09.109.06b | satyé vídharman vājī́ pavasva

09.109.07a | pávasva soma dyumnī́ sudhāró
09.109.07b | mahā́m ávīnām ánu pūrviyáḥ

09.109.08a | nŕ̥bhir yemānó jajñānáḥ pūtáḥ
09.109.08b | kṣárad víśvāni mandráḥ suvarvít

09.109.09a | índuḥ punānáḥ prajā́m urāṇáḥ
09.109.09b | kárad víśvāni dráviṇāni naḥ

09.109.10a | pávasva soma krátve dákṣāya
09.109.10b | áśvo ná niktó vājī́ dhánāya

09.109.11a | táṁ te sotā́ro rásam mádāya
09.109.11b | punánti sómam mahé dyumnā́ya

09.109.12a | śíśuṁ jajñānáṁ hárim mr̥janti
09.109.12b | pavítre sómaṁ devébhya índum

09.109.13a | índuḥ paviṣṭa cā́rur mádāya
09.109.13b | apā́m upásthe kavír bhágāya

09.109.14a | bíbharti cā́ru índrasya nā́ma
09.109.14b | yéna víśvāni vr̥trā́ jaghā́na

09.109.15a | píbanti asya víśve devā́so
09.109.15b | góbhiḥ śrītásya nŕ̥bhiḥ sutásya

09.109.16a | prá svānó@ akṣāḥ sahásradhāras
09.109.16b | tiráḥ pavítraṁ ví vā́ram ávyam

09.109.17a | sá vājī́ akṣāḥ sahásraretā
09.109.17b | adbhír mr̥jānó góbhiḥ śrīṇānáḥ

09.109.18a | prá soma yāhi índrasya kukṣā́
09.109.18b | nŕ̥bhir yemānó ádribhiḥ sutáḥ

09.109.19a | ásarji vājī́ tiráḥ pavítram
09.109.19b | índrāya sómaḥ sahásradhāraḥ

09.109.20a | añjánti enam mádhvo rásena
09.109.20b | índrāya vŕ̥ṣṇa índum mádāya

09.109.21a | devébhiyas tvā vŕ̥thā pā́jase
09.109.21b | apó vásānaṁ hárim mr̥janti

09.109.22a | índur índrāya tośate ní tośate
09.109.22b | śrīṇánn ugró riṇánn apáḥ

09.110.01a | pári ū ṣú prá dhanva vā́jasātaye
09.110.01b | pári vr̥trā́ṇi sakṣáṇiḥ
09.110.01c | dviṣás tarádhyā r̥ṇayā́ na īyase

09.110.02a | ánu hí tvā sutáṁ soma mádāmasi
09.110.02b | mahé samaryarā́jiye
09.110.02c | vā́jām̐ abhí pavamāna prá gāhase

09.110.03a | ájījano hí pavamāna sū́riyaṁ
09.110.03b | vidhā́re śákmanā páyaḥ
09.110.03c | gójīrayā ráṁhamāṇaḥ púraṁdhiyā

09.110.04a | ájījano amr̥ta mártiyeṣu ā́m̐
09.110.04b | r̥tásya dhármann amŕ̥tasya cā́ruṇaḥ
09.110.04c | sádāsaro vā́jam áchā sániṣyadat

09.110.05a | abhí-abhi hí śrávasā tatárditha
09.110.05b | útsaṁ ná káṁ cij janapā́nam ákṣitam
09.110.05c | śáryābhir ná bháramāṇo gábhastiyoḥ

09.110.06a | ā́d īṁ ké cit páśyamānāsa ā́piyaṁ
09.110.06b | vasurúco diviyā́ abhy a\nūṣata
09.110.06c | vā́raṁ ná deváḥ savitā́ ví ūrṇute

09.110.07a | tuvé soma prathamā́ vr̥ktábarhiṣo
09.110.07b | mahé vā́jāya śrávase dhíyaṁ dadhuḥ
09.110.07c | sá tváṁ no vīra vīríyāya codaya

09.110.08a | diváḥ pīyū́ṣam pūrviyáṁ yád ukthíyam
09.110.08b | mahó gāhā́d divá ā́ nír adhukṣata
09.110.08c | índram abhí jā́yamānaṁ sám asvaran

09.110.09a | ádha yád imé pavamāna ródasī
09.110.09b | imā́ ca víśvā bhúvanābhí majmánā
09.110.09c | yūthé ná niṣṭhā́ vr̥ṣabhó ví tiṣṭhase

09.110.10a | sómaḥ punānó avyáye vā́re
09.110.10b | śíśur ná krī́ḷan pávamāno akṣāḥ
09.110.10c | sahásradhāraḥ śatávāja índuḥ

09.110.11a | eṣá punānó mádhumām̐ r̥tā́vā
09.110.11b | índrāyénduḥ pavate svādúr ūrmíḥ
09.110.11c | vājasánir varivovíd vayodhā́ḥ

09.110.12a | sá pavasva sáhamānaḥ pr̥tanyū́n
09.110.12b | sédhan rákṣāṁsi ápa durgáhāṇi
09.110.12c | suāyudháḥ sāsahvā́n soma śátrūn

09.111.01a | ayā́ rucā́ háriṇiyā punānó
09.111.01b | víśvā dvéṣāṁsi tarati svayúgvabhiḥ
09.111.01c | súuro ná svayúgvabhiḥ
09.111.01d | dhā́rā sutásya rocate
09.111.01e | punānó aruṣó háriḥ
09.111.01f | víśvā yád rūpā́ pariyā́ti ŕ̥kvabhiḥ
09.111.01g | saptáāsyebhir ŕ̥kvabhiḥ

09.111.02a | tuváṁ tiyát paṇīnáaṁ vido vásu
09.111.02b | sám mātŕ̥bhir marjayasi svá ā́ dáma
09.111.02c | r̥tásya dhītíbhir dáme
09.111.02d | parāváto ná sā́ma tád
09.111.02e | yátrā ráṇanti dhītáyaḥ
09.111.02f | tridhā́tubhir áruṣībhir váyo dadhe
09.111.02g | rócamāno váyo dadhe

09.111.03a | pū́rvām ánu pradíśaṁ yāti cékitat
09.111.03b | sáṁ raśmíbhir yatate darśató rátho
09.111.03c | daíviyo darśató ráthaḥ
09.111.03d | ágmann ukthā́ni paúṁsiyā
09.111.03e | índraṁ jaítrāya harṣayan
09.111.03f | vájraś ca yád bhávatho ánapacyutā
09.111.03g | samátsu ánapacyutā

09.112.01a | nānānáṁ vā́ u no dhíyo
09.112.01b | ví vratā́ni jánānaam
09.112.01c | tákṣā riṣṭáṁ rutám bhiṣág
09.112.01d | brahmā́ sunvántam ichati
09.112.01e | índrāyendo pári srava

09.112.02a | járatībhir óṣadhībhiḥ
09.112.02b | parṇébhiḥ śakunā́naam
09.112.02c | kārmāró áśmabhir dyúbhir
09.112.02d | híraṇyavantam ichati
09.112.02e | índrāyendo pári srava

09.112.03a | kārúr aháṁ tató bhiṣág
09.112.03b | upalaprakṣíṇī nanā́
09.112.03c | nā́nādhiyo vasūyávo
09.112.03d | ánu gā́ iva tasthima
09.112.03e | índrāyendo pári srava

09.112.04a | áśvo vóḷhā sukháṁ ráthaṁ
09.112.04b | hasanā́m upamantríṇaḥ
09.112.04c | śépo rómaṇvantau bhedaú
09.112.04d | vā́r ín maṇḍū́ka ichati
09.112.04e | índrāyendo pári srava

09.113.01a | śaryaṇā́vati sómam
09.113.01b | índraḥ pibatu vr̥trahā́
09.113.01c | bálaṁ dádhāna ātmáni
09.113.01d | kariṣyán vīríyam mahád
09.113.01e | índrāyendo pári srava

09.113.02a | ā́ pavasva diśām pata
09.113.02b | ārjīkā́t soma mīḍhuvaḥ
09.113.02c | r̥tavākéna satyéna
09.113.02d | śraddháyā tápasā sutá
09.113.02e | índrāyendo pári srava

09.113.03a | parjányavr̥ddham mahiṣáṁ
09.113.03b | táṁ sū́ryasya duhitā́bharat
09.113.03c | táṁ gandharvā́ḥ práty agr̥bhṇan
09.113.03d | táṁ sóme rásam ā́dadhur
09.113.03e | índrāyendo pári srava

09.113.04a | r̥táṁ vádann r̥tadyumna
09.113.04b | satyáṁ vádan satyakarman
09.113.04c | śraddhā́ṁ vádan soma rājan
09.113.04d | dhātrā́ soma páriṣkr̥ta
09.113.04e | índrāyendo pári srava

09.113.05a | satyámugrasya br̥hatáḥ
09.113.05b | sáṁ sravanti saṁsravā́ḥ
09.113.05c | sáṁ yanti rasíno rásāḥ
09.113.05d | punānó bráhmaṇā hara
09.113.05e | índrāyendo pári srava

09.113.06a | yátra brahmā́ pavamāna
09.113.06b | chandasíyāṁ vā́caṁ vádan
09.113.06c | grā́vṇā sóme mahīyáte
09.113.06d | sómenānandáṁ janáyann
09.113.06e | índrāyendo pári srava

09.113.07a | yátra jyótir ájasraṁ
09.113.07b | yásmim̐ loké súvar hitám
09.113.07c | tásmin mā́ṁ dhehi pavamāna
09.113.07d | amŕ̥te loké ákṣita
09.113.07e | índrāyendo pári srava

09.113.08a | yátra rā́jā vaivasvató
09.113.08b | yátrāvaródhanaṁ diváḥ
09.113.08c | yátrāmū́r yahvátīr ā́pas
09.113.08d | tátra mā́m amŕ̥taṁ kr̥dhi
09.113.08e | índrāyendo pári srava

09.113.09a | yátrānukāmáṁ cáraṇaṁ
09.113.09b | trināké tridivé diváḥ
09.113.09c | lokā́ yátra jyótiṣmantas
09.113.09d | tátra mā́m amŕ̥taṁ kr̥dhi
09.113.09e | índrāyendo pári srava

09.113.10a | yátra kā́mā nikāmā́ś ca
09.113.10b | yátra bradhnásya viṣṭápam
09.113.10c | svadhā́ ca yátra tŕ̥ptiś ca
09.113.10d | tátra mā́m amŕ̥taṁ kr̥dhi
09.113.10e | índrāyendo pári srava

09.113.11a | yátrānandā́ś ca módāś ca
09.113.11b | múdaḥ pramúda ā́sate
09.113.11c | kā́masya yátrāptā́ḥ kā́mās
09.113.11d | tátra mā́m amŕ̥taṁ kr̥dhi
09.113.11e | índrāyendo pári srava

09.114.01a | yá índoḥ pávamānasya
09.114.01b | ánu dhā́māni ákramīt
09.114.01c | tám āhuḥ suprajā́ íti
09.114.01d | yás te somā́vidhan mána
09.114.01e | índrāyendo pári srava

09.114.02a | ŕ̥ṣe mantrakŕ̥tāṁ stómaiḥ
09.114.02b | káśyapodvardháyan gíraḥ
09.114.02c | sómaṁ namasya rā́jānaṁ
09.114.02d | yó jajñé vīrúdhām pátir
09.114.02e | índrāyendo pári srava

09.114.03a | saptá díśo nā́nāsūryāḥ
09.114.03b | saptá hótāra r̥tvíjaḥ
09.114.03c | devā́ ādityā́ yé saptá
09.114.03d | tébhiḥ somābhí rakṣa na
09.114.03e | índrāyendo pári srava

09.114.04a | yát te rājañ chr̥táṁ havís
09.114.04b | téna somābhí rakṣa naḥ
09.114.04c | arātīvā́ mā́ nas tārīn
09.114.04d | mó ca naḥ kíṁ canā́mamad
09.114.04e | índrāyendo pári srava

10.001.01a | ágre br̥hánn uṣásām ūrdhvó asthān
10.001.01b | nirjaganvā́n támaso jyótiṣā́gāt
10.001.01c | agnír bhānúnā rúśatā suáṅga
10.001.01d | ā́ jātó víśvā sádmāni aprāḥ

10.001.02a | sá jātó gárbho asi ródasīyor
10.001.02b | ágne cā́rur víbhr̥ta óṣadhīṣu
10.001.02c | citráḥ śíśuḥ pári támāṁsi aktū́n
10.001.02d | prá mātŕ̥bhyo ádhi kánikradat gāḥ

10.001.03a | víṣṇur itthā́ paramám asya vidvā́ñ
10.001.03b | jātó br̥hánn abhí pāti tr̥tī́yam
10.001.03c | āsā́ yád asya páyo ákrata sváṁ
10.001.03d | sácetaso abhí arcanti átra

10.001.04a | áta u tvā pitubhŕ̥to jánitrīr
10.001.04b | annāvŕ̥dham práti caranti ánnaiḥ
10.001.04c | tā́ īm práty eṣi púnar anyárūpā
10.001.04d | ási tváṁ vikṣú mā́nuṣīṣu hótā

10.001.05a | hótāraṁ citráratham adhvarásya
10.001.05b | yajñásya-yajñasya ketúṁ rúśantam
10.001.05c | prátyardhiṁ devásya-devasya mahnā́
10.001.05d | śriyā́ tú agním átithiṁ jánānām

10.001.06a | sá tú vástrāṇi ádha péśanāni
10.001.06b | vásāno agnír nā́bhā pr̥thivyā́ḥ
10.001.06c | aruṣó jātáḥ padá íḷāyāḥ
10.001.06d | puróhito rājan yakṣīhá devā́n

10.001.07a | ā́ hí dyā́vāpr̥thivī́ agna ubhé
10.001.07b | sádā putró ná mātárā tatántha
10.001.07c | prá yāhi ácha uśató yaviṣṭha
10.001.07d | átha ā́ vaha sahasyehá devā́n

10.002.01a | piprīhí devā́m̐ uśató yaviṣṭha
10.002.01b | vidvā́m̐ r̥tū́m̐r r̥tupate yajehá
10.002.01c | yé daíviyā r̥tvíjas tébhir agne
10.002.01d | tuváṁ hótr̥r̥ṇām asi ā́yajiṣṭhaḥ

10.002.02a | véṣi hotrám utá potráṁ jánānām
10.002.02b | mandhātā́si draviṇodā́ r̥tā́vā
10.002.02c | svā́hā vayáṁ kr̥ṇávāmā havī́ṁṣi
10.002.02d | devó devā́n yajatu agnír árhan

10.002.03a | ā́ devā́nām ápi pánthām aganma
10.002.03b | yác chaknávāma tád ánu právoḷhum
10.002.03c | agnír vidvā́n sá yajāt séd u hótā
10.002.03d | só adhvarā́n sá r̥tū́n kalpayāti

10.002.04a | yád vo vayám praminā́ma vratā́ni
10.002.04b | vidúṣāṁ devā áviduṣṭarāsaḥ
10.002.04c | agníṣ ṭád víśvam ā́ pr̥ṇāti vidvā́n
10.002.04d | yébhir devā́m̐ r̥túbhiḥ kalpáyāti

10.002.05a | yát pākatrā́ mánasā dīnádakṣā
10.002.05b | ná yajñásya manvaté mártiyāsaḥ
10.002.05c | agníṣ ṭád dhótā kratuvíd vijānán
10.002.05d | yájiṣṭho devā́m̐ r̥tuśó yajāti

10.002.06a | víśveṣāṁ hí adhvarā́ṇām ánīkaṁ
10.002.06b | citráṁ ketúṁ jánitā tvā jajā́na
10.002.06c | sá ā́ yajasva nr̥vátīr ánu kṣā́
10.002.06d | spārhā́ íṣaḥ kṣumátīr viśvájanyāḥ

10.002.07a | yáṁ tvā dyā́vāpr̥thivī́ yáṁ tvā ā́pas
10.002.07b | tváṣṭā yáṁ tvā sujánimā jajā́na
10.002.07c | pánthām ánu pravidvā́n pitr̥yā́ṇaṁ
10.002.07d | dyumád agne samidhānó ví bhāhi

10.003.01a | inó rājann ̀ aratíḥ sámiddho
10.003.01b | raúdro dákṣāya suṣumā́m̐ adarśi
10.003.01c | cikíd ví bhāti bhaasā́ br̥hatā́
10.003.01d | ásiknīm eti rúśatīm apā́jan

10.003.02a | kr̥ṣṇā́ṁ yád énīm abhí várpasā bhū́j
10.003.02b | janáyan yóṣām br̥hatáḥ pitúr jā́m
10.003.02c | ūrdhvám bhānúṁ sū́riyasya stabhāyán
10.003.02d | divó vásubhir aratír ví bhāti

10.003.03a | bhadró bhadráyā sácamāna ā́gāt
10.003.03b | svásāraṁ jāró abhí eti paścā́t
10.003.03c | supraketaír dyúbhir agnír vitíṣṭhan
10.003.03d | rúśadbhir várṇair abhí rāmám asthāt

10.003.04a | asyá yā́māso br̥ható ná vagnū́n
10.003.04b | índhānā agnéḥ sákhiyuḥ śivásya
10.003.04c | ī́ḍyasya vŕ̥ṣṇo br̥hatáḥ suā́so
10.003.04d | bhā́māso yā́man aktávaś cikitre

10.003.05a | svanā́ ná yásya bhā́māsaḥ pávante
10.003.05b | rócamānasya br̥hatáḥ sudívaḥ
10.003.05c | jyéṣṭhebhir yás téjiṣṭhaiḥ krīḷumádbhir
10.003.05d | várṣiṣṭhebhir bhānúbhir nákṣati dyā́m

10.003.06a | asyá śúṣmāso dadr̥śānápaver
10.003.06b | jéhamānasya svanayan niyúdbhiḥ
10.003.06c | pratnébhir yó rúśadbhir devátamo
10.003.06d | ví rébhadbhir aratír bhā́ti víbhvā

10.003.07a | sá ā́ vakṣi máhi na ā́ ca satsi
10.003.07b | diváspr̥thivyór aratír yuvatyóḥ
10.003.07c | agníḥ sutúkaḥ sutúkebhir áśvai
10.003.07d | rábhasvadbhī rábhasvām̐ éhá gamyāḥ

10.004.01a | prá te yakṣi prá ta iyarmi mánma
10.004.01b | bhúvo yáthā vándiyo no háveṣu
10.004.01c | dhánvann iva prapā́ asi tvám agna
10.004.01d | iyakṣáve pūráve pratna rājan

10.004.02a | yáṁ tvā jánāso abhí saṁcáranti
10.004.02b | gā́va uṣṇám iva vrajáṁ yaviṣṭha
10.004.02c | dūtó devā́nām asi mártiyānām
10.004.02d | antár mahā́ṁś carasi rocanéna

10.004.03a | śíśuṁ ná tvā jéniyaṁ vardháyantī
10.004.03b | mātā́ bibharti sacanasyámānā
10.004.03c | dhánor ádhi pravátā yāsi háryañ
10.004.03d | jígīṣase paśúr ivā́vasr̥ṣṭaḥ

10.004.04a | mūrā́ amūra ná vayáṁ cikitvo
10.004.04b | mahitvám agne tuvám aṅgá vitse
10.004.04c | śáye vavríś cárati jihváyādán
10.004.04d | rerihyáte yuvatíṁ viśpátiḥ sán

10.004.05a | kū́cij jāyate sánayāsu návyo
10.004.05b | váne tasthau palitó dhūmáketuḥ
10.004.05c | asnātā́po vr̥ṣabhó ná prá veti
10.004.05d | sácetaso yám praṇáyanta mártāḥ

10.004.06a | tanūtyájeva táskarā vanargū́
10.004.06b | raśanā́bhir daśábhir abhy a\dhītām
10.004.06c | iyáṁ te agne návyasī manīṣā́
10.004.06d | yukṣvā́ ráthaṁ ná śucáyadbhir áṅgaiḥ

10.004.07a | bráhma ca te jātavedo námaś ca
10.004.07b | iyáṁ ca gī́ḥ sádam íd várdhanī bhūt
10.004.07c | rákṣā ṇo agne tánayāni tokā́
10.004.07d | rákṣotá nas tanúvo áprayuchan

10.005.01a | ékaḥ samudró dharúṇo rayīṇā́m
10.005.01b | asmád dhr̥dó bhū́rijanmā ví caṣṭe
10.005.01c | síṣakti ū́dhar niṇiyór upástha
10.005.01d | útsasya mádhye níhitam padáṁ véḥ

10.005.02a | samānáṁ nīḷáṁ vŕ̥ṣaṇo vásānāḥ
10.005.02b | sáṁ jagmire mahiṣā́ árvatībhiḥ
10.005.02c | r̥tásya padáṁ kaváyo ní pānti
10.005.02d | gúhā nā́māni dadhire párāṇi

10.005.03a | r̥tāyínī māyínī sáṁ dadhāte
10.005.03b | mitvā́ śíśuṁ jajñatur vardháyantī
10.005.03c | víśvasya nā́bhiṁ cárato dhruvásya
10.005.03d | kavéś cit tántum mánasā viyántaḥ

10.005.04a | r̥tásya hí vartanáyaḥ sújātam
10.005.04b | íṣo vā́jāya pradívaḥ sácante
10.005.04c | adhīvāsáṁ ródasī vāvasāné
10.005.04d | ghr̥taír ánnair vāvr̥dhāte mádhūnām

10.005.05a | saptá svásr̥r̥r áruṣīr vāvaśānó
10.005.05b | vidvā́n mádhva új jabhārā dr̥śé kám
10.005.05c | antár yeme antárikṣe purājā́
10.005.05d | ichán vavrím avidat pūṣaṇásya

10.005.06a | saptá maryā́dāḥ kaváyas tatakṣus
10.005.06b | tā́sām ékām íd abhí aṁhuró gāt
10.005.06c | āyór ha skambhá upamásya nīḷé
10.005.06d | pathā́ṁ visargé dharúṇeṣu tasthau

10.005.07a | ásac ca sác ca paramé víoman
10.005.07b | dákṣasya jánmann áditer upásthe
10.005.07c | agnír ha naḥ prathamajā́ r̥tásya
10.005.07d | pū́rva ā́yuni vr̥ṣabháś ca dhenúḥ

10.006.01a | ayáṁ sá yásya śármann ávobhir
10.006.01b | agnér édhate jaritā́ abhíṣṭau
10.006.01c | jyáyiṣṭhebhir+ yó bhānúbhir r̥ṣūṇā́m
10.006.01d | pariéti párivīto vibhā́vā

10.006.02a | yó bhānúbhir vibhā́vā vibhā́ti
10.006.02b | agnír devébhir r̥tā́vā ájasraḥ
10.006.02c | ā́ yó vivā́ya sakhiyā́ sákhibhyo
10.006.02d | áparihvr̥to átiyo ná sáptiḥ

10.006.03a | ī́śe yó víśvasyā devávīter
10.006.03b | ī́śe viśvā́yur uṣáso víuṣṭau
10.006.03c | ā́ yásmin manā́ havī́ṁṣi agnā́v
10.006.03d | áriṣṭaratha skabhnā́ti śūṣaíḥ

10.006.04a | śūṣébhir vr̥dhó juṣāṇó arkaír
10.006.04b | devā́m̐ áchā raghupátvā jigāti
10.006.04c | mandró hótā sá juhúvā yájiṣṭhaḥ
10.006.04d | sámmiślo agnír ā́ jigharti devā́n

10.006.05a | tám usrā́m índraṁ ná réjamānam
10.006.05b | agníṁ gīrbhír námobhir ā́ kr̥ṇudhvam
10.006.05c | ā́ yáṁ víprāso matíbhir gr̥ṇánti
10.006.05d | jātávedasaṁ juhúvaṁ sahā́nām

10.006.06a | sáṁ yásmin víśvā vásūni jagmúr
10.006.06b | vā́je ná áśvāḥ sáptīvanta évaiḥ
10.006.06c | asmé ūtī́r índaravātatamā+
10.006.06d | arvācīnā́ agna ā́ kr̥ṇuṣva

10.006.07a | ádhā hí agne mahnā́ niṣádyā
10.006.07b | sadyó jajñānó háviyo babhū́tha
10.006.07c | táṁ te devā́so ánu kétam āyann
10.006.07d | ádhāvardhanta prathamā́sa ū́māḥ

10.007.01a | suastí no divó agne pr̥thivyā́
10.007.01b | viśvā́yur dhehi yajáthāya deva
10.007.01c | sácemahi táva dasma praketaír
10.007.01d | uruṣyā́ ṇa urúbhir deva śáṁsaiḥ

10.007.02a | imā́ agne matáyas túbhya@ jātā́
10.007.02b | góbhir áśvair abhí gr̥ṇanti rā́dhaḥ
10.007.02c | yadā́ te márto ánu bhógam ā́naḍ
10.007.02d | váso dádhāno matíbhiḥ sujāta

10.007.03a | agním manye pitáram agním āpím
10.007.03b | agním bhrā́taraṁ sádam ít sákhāyam
10.007.03c | agnér ánīkam br̥hatáḥ saparyaṁ
10.007.03d | diví śukráṁ yajatáṁ sū́riyasya

10.007.04a | sidhrā́ agne dhíyo asmé sánutrīr
10.007.04b | yáṁ trā́yase dáma ā́ nítyahotā
10.007.04c | r̥tā́vā sá rohídaśvaḥ purukṣúr
10.007.04d | dyúbhir asmā áhabhir vāmám astu

10.007.05a | dyúbhir hitám mitrám iva prayógam
10.007.05b | pratnám r̥tvíjam adhvarásya jārám
10.007.05c | bāhúbhyām agním āyávo 'jananta
10.007.05d | vikṣú hótāraṁ ní asādayanta

10.007.06a | svayáṁ yajasva diví deva devā́n
10.007.06b | kíṁ te pā́kaḥ kr̥ṇavad ápracetāḥ
10.007.06c | yáthā́yaja r̥túbhir deva devā́n
10.007.06d | evā́ yajasva tanúvaṁ sujāta

10.007.07a | bhávā no agne avitótá gopā́
10.007.07b | bhávā vayaskŕ̥d utá no vayodhā́ḥ
10.007.07c | rā́svā ca naḥ sumaho havyádātiṁ
10.007.07d | trā́svotá nas tanúvo áprayuchan

10.008.01a | prá ketúnā br̥hatā́ yāti agnír
10.008.01b | ā́ ródasī vr̥ṣabhó roravīti
10.008.01c | diváś cid ántām̐ upamā́m̐ úd ānaḷ
10.008.01d | apā́m upásthe mahiṣó vavardha

10.008.02a | mumóda gárbho vr̥ṣabháḥ kakúdmān
10.008.02b | asremā́ vatsáḥ śímīvām̐ arāvīt
10.008.02c | sá devátāti údyatāni kr̥ṇván
10.008.02d | svéṣu kṣáyeṣu prathamó jigāti

10.008.03a | ā́ yó mūrdhā́nam pitarór+ árabdha
10.008.03b | ní adhvaré dadhire sū́ro árṇaḥ
10.008.03c | ásya pátmann áruṣīr áśvabudhnā
10.008.03d | r̥tásya yónau tanúvo juṣanta

10.008.04a | uṣá-uṣo hí vaso ágram éṣi
10.008.04b | tuváṁ yamáyor abhavo vibhā́vā
10.008.04c | r̥tā́ya saptá dadhiṣe padā́ni
10.008.04d | janáyan mitráṁ tanúve suā́yai

10.008.05a | bhúvaś cákṣur mahá r̥tásya gopā́
10.008.05b | bhúvo váruṇo yád r̥tā́ya véṣi
10.008.05c | bhúvo apáaṁ nápāj jātavedo
10.008.05d | bhúvo dūtó yásya havyáṁ jújoṣaḥ

10.008.06a | bhúvo yajñásya rájasaś ca netā́
10.008.06b | yátrā niyúdbhiḥ sácase śivā́bhiḥ
10.008.06c | diví mūrdhā́naṁ dadhiṣe suarṣā́ṁ
10.008.06d | jihvā́m agne cakr̥ṣe havyavā́ham

10.008.07a | asyá tritáḥ krátunā vavré antár
10.008.07b | ichán dhītím pitúr évaiḥ párasya
10.008.07c | sacasyámānaḥ pitarór+ upásthe
10.008.07d | jāmí bruvāṇá ā́yudhāni veti

10.008.08a | sá pítriyāṇi ā́yudhāni vidvā́n
10.008.08b | índreṣita āptiyó abhy a\yudhyat
10.008.08c | triśīrṣā́ṇaṁ saptáraśmiṁ jaghanvā́n
10.008.08d | tvāṣṭrásya cin níḥ sasr̥je tritó gā́ḥ

10.008.09a | bhū́rī́d índra udínakṣantam ójo
10.008.09b | ávābhinat sátpatir mányamānam
10.008.09c | tvāṣṭrásya cid viśvárūpasya gónām
10.008.09d | ācakrāṇás trī́ṇi śīrṣā́ párā vark

10.009.01a | ā́po hí ṣṭhā́ mayobhúvas
10.009.01b | tā́ na ūrjé dadhātana
10.009.01c | mahé ráṇāya cákṣase

10.009.02a | yó vaḥ śivátamo rásas
10.009.02b | tásya bhājayatehá naḥ
10.009.02c | uśatī́r iva mātáraḥ

10.009.03a | tásmā áraṁ gamāma vo
10.009.03b | yásya kṣáyāya jínvatha
10.009.03c | ā́po janáyathā ca naḥ

10.009.04a | śáṁ no devī́r abhíṣṭaya
10.009.04b | ā́po bhavantu pītáye
10.009.04c | śáṁ yór abhí sravantu naḥ

10.009.05a | ī́śānā vā́riyāṇaaṁ
10.009.05b | kṣáyantīś carṣaṇīnáam
10.009.05c | apó yācāmi bheṣajám

10.009.06a | apsú me sómo abravīd
10.009.06b | antár víśvāni bheṣajā́
10.009.06c | agníṁ ca viśváśambhuvam

10.009.07a | ā́paḥ pr̥ṇītá bheṣajáṁ
10.009.07b | várūthaṁ tanúve máma
10.009.07c | jiyók ca sū́riyaṁ dr̥śé

10.009.08a | idám āpaḥ prá vahata
10.009.08b | yát kíṁ ca duritám máyi
10.009.08c | yád vāhám abhidudróha
10.009.08d | yád vā śepá utā́nr̥tam

10.009.09a | ā́po adyā́nv acāriṣaṁ
10.009.09b | rásena sám agasmahi
10.009.09c | páyasvān agna ā́ gahi
10.009.09d | tám mā sáṁ sr̥ja várcasā

10.010.01a | ó cit sákhāyaṁ sakhiyā́ vavr̥tyāṁ
10.010.01b | tiráḥ purū́ cid arṇaváṁ jaganvā́n
10.010.01c | pitúr nápātam ā́ dadhīta vedhā́
10.010.01d | ádhi kṣámi prataráṁ dī́dhiyānaḥ

10.010.02a | ná te sákhā sakhiyáṁ vaṣṭi etát
10.010.02b | sálakṣmā yád víṣurūpā bhávāti
10.010.02c | mahás putrā́so ásurasya vīrā́
10.010.02d | divó dhartā́ra urviyā́ pári khyan

10.010.03a | uśánti ghā té amŕ̥tāsa etád
10.010.03b | ékasya cit tyajásam mártiyasya
10.010.03c | ní te máno mánasi dhāyi asmé
10.010.03d | jányuḥ pátis tanúvam ā́ viviśyāḥ

10.010.04a | ná yát purā́ cakr̥mā́ kád dha nūnám
10.010.04b | r̥tā́ vádanto ánr̥taṁ rapema
10.010.04c | gandharvó apsú ápiyā ca yóṣā
10.010.04d | sā́ no nā́bhiḥ paramáṁ jāmí tán nau

10.010.05a | gárbhe nú nau janitā́ dámpatī kar
10.010.05b | devás tváṣṭā savitā́ viśvárūpaḥ
10.010.05c | nákir asya prá minanti vratā́ni
10.010.05d | véda nāv asyá pr̥thivī́ utá dyaúḥ

10.010.06a | kó asyá veda prathamásya áhnaḥ
10.010.06b | ká īṁ dadarśa ká ihá prá vocat
10.010.06c | br̥hán mitrásya váruṇasya dhā́ma
10.010.06d | kád u brava āhano vī́ciyā nr̥ŕ̥n

10.010.07a | yamásya mā yamíyaṁ kā́ma ā́gan
10.010.07b | samāné yónau sahaśéyiyāya
10.010.07c | jāyéva pátye tanúvaṁ riricyāṁ
10.010.07d | ví cid vr̥heva ráthiyeva cakrā́

10.010.08a | ná tiṣṭhanti ná ní miṣanti eté
10.010.08b | devā́nāṁ spáśa ihá yé cáranti
10.010.08c | anyéna mád āhano yāhi tū́yaṁ
10.010.08d | téna ví vr̥ha ráthiyeva cakrā́

10.010.09a | rā́trībhir asmā áhabhir daśasyet
10.010.09b | sū́ryasya cákṣur múhur ún mimīyāt
10.010.09c | divā́ pr̥thivyā́ mithunā́ sábandhū
10.010.09d | yamī́r yamásya bibhr̥yād ájāmi

10.010.10a | ā́ ghā tā́ gachān úttarā yugā́ni
10.010.10b | yátra jāmáyaḥ kr̥ṇávann ájāmi
10.010.10c | úpa barbr̥hi vr̥ṣabhā́ya bāhúm
10.010.10d | anyám ichasva subhage pátim mát

10.010.11a | kím bhrā́tāsad yád anāthám bhávāti
10.010.11b | kím u svásā yán nírr̥tir nigáchāt
10.010.11c | kā́mamūtā bahú etád rapāmi
10.010.11d | tanúvā me tanúvaṁ sám pipr̥gdhi

10.010.12a | ná vā́ u te tanúvā tanúvaṁ sám papr̥cyām
10.010.12b | pāpám āhur yáḥ svásāraṁ nigáchāt
10.010.12c | anyéna mát pramúdaḥ kalpayasva
10.010.12d | ná te bhrā́tā subhage vaṣṭi etát

10.010.13a | bató batāsi yama
10.010.13b | naívá te máno hŕ̥dayaṁ cāvidāma
10.010.13c | anyā́ kíla tvā́ṁ kakṣíyeva yuktám
10.010.13d | pári ṣvajāte líbujeva vr̥kṣám

10.010.14a | anyám ū ṣú tváṁ yami anyá u tvā́m
10.010.14b | pári ṣvajāte líbujeva vr̥kṣám
10.010.14c | tásya vā tvám mána ichā́ sá vā táva
10.010.14d | ádhā kr̥ṇuṣva saṁvídaṁ súbhadrām

10.011.01a | vŕ̥ṣā vŕ̥ṣṇe duduhe dóhasā diváḥ
10.011.01b | páyāṁsi yahvó áditer ádābhiyaḥ
10.011.01c | víśvaṁ sá veda váruṇo yáthā dhiyā́
10.011.01d | sá yajñíyo yajatu yajñíyām̐ r̥tū́n

10.011.02a | rápad gandharvī́r ápiyā ca yóṣaṇā
10.011.02b | nadásya nādé pári pātu me mánaḥ
10.011.02c | iṣṭásya mádhye áditir ní dhātu no
10.011.02d | bhrā́tā no jyeṣṭháḥ prathamó ví vocati

10.011.03a | só cin nú bhadrā́ kṣumátī yáśasvatī
10.011.03b | uṣā́ uvāsa mánave súvarvatī
10.011.03c | yád īm uśántam uśatā́m ánu krátum
10.011.03d | agníṁ hótāraṁ vidáthāya jī́janan

10.011.04a | ádha tyáṁ drapsáṁ vibhúvaṁ vicakṣaṇáṁ
10.011.04b | vír ā́bharad iṣitáḥ śyenó adhvaré
10.011.04c | yádī víśo vr̥ṇáte dasmám ā́riyā
10.011.04d | agníṁ hótāram ádha dhī́r ajāyata

10.011.05a | sádāsi raṇvó yávaseva púṣyate
10.011.05b | hótrābhir agne mánuṣaḥ suadhvaráḥ
10.011.05c | víprasya vā yác chaśamāná ukthíyaṁ
10.011.05d | vā́jaṁ sasavā́m̐ upayā́si bhū́ribhiḥ

10.011.06a | úd īraya pitárā jārá ā́ bhágam
10.011.06b | íyakṣati haryató hr̥ttá iṣyati
10.011.06c | vívakti váhniḥ suapasyáte makhás
10.011.06d | taviṣyáte ásuro vépate matī́

10.011.07a | yás te agne sumatím márto ákṣat
10.011.07b | sáhasaḥ sūno áti sá prá śr̥ṇve
10.011.07c | íṣaṁ dádhāno váhamāno áśvair
10.011.07d | ā́ sá dyumā́m̐ ámavān bhūṣati dyū́n

10.011.08a | yád agna eṣā́ sámitir bhávāti
10.011.08b | devī́ devéṣu yajatā́ yajatra
10.011.08c | rátnā ca yád vibhájāsi svadhāvo
10.011.08d | bhāgáṁ no átra vásumantaṁ vītāt

10.011.09a | śrudhī́ no agne sádane sadhásthe
10.011.09b | yukṣvā́ rátham amŕ̥tasya dravitnúm
10.011.09c | ā́ no vaha ródasī deváputre
10.011.09d | mā́kir devā́nām ápa bhūr ihá syāḥ

10.012.01a | dyā́vā ha kṣā́mā prathamé r̥téna
10.012.01b | abhiśrāvé bhavataḥ satyavā́cā
10.012.01c | devó yán mártān yajáthāya kr̥ṇván
10.012.01d | sī́dad dhótā pratiáṅ svám ásuṁ yán

10.012.02a | devó devā́n ̀ paribhū́r r̥téna
10.012.02b | váhā no havyám prathamáś cikitvā́n
10.012.02c | dhūmáketuḥ samídhā bhā́r̥jīko
10.012.02d | mandró hótā nítyo vācā́ yájīyān

10.012.03a | svā́vr̥g devásya amŕ̥taṁ yádī gór
10.012.03b | áto jātā́so dhārayanta urvī́
10.012.03c | víśve devā́ ánu tát te yájur gur
10.012.03d | duhé yád énī diviyáṁ ghr̥táṁ vā́ḥ

10.012.04a | árcāmi vāṁ várdhāyā́po ghr̥tasnū
10.012.04b | dyā́vābhūmī śr̥ṇutáṁ rodasī me
10.012.04c | áhā yád dyā́vo ásunītim áyan
10.012.04d | mádhvā no átra pitárā śiśītām

10.012.05a | kíṁ svin no rā́jā jagr̥he kád asya
10.012.05b | áti vratáṁ cakr̥mā kó ví veda
10.012.05c | mitráś cid dhí ṣmā juhurāṇó devā́ñ
10.012.05d | chlóko ná yātā́m ápi vā́jo ásti

10.012.06a | durmántu átra amŕ̥tasya nā́ma
10.012.06b | sálakṣmā yád víṣurūpā bhávāti
10.012.06c | yamásya yó manávate sumántu
10.012.06d | ágne tám r̥ṣva pāhi áprayuchan

10.012.07a | yásmin devā́ vidáthe mādáyante
10.012.07b | vivásvataḥ sádane dhāráyante
10.012.07c | sū́rye jyótir ádadhur māsí aktū́n
10.012.07d | pári dyotaníṁ carato ájasrā

10.012.08a | yásmin devā́ mánmani saṁcáranti
10.012.08b | apīcíye ná vayám asya vidma
10.012.08c | mitró no átra áditir ánāgān
10.012.08d | savitā́ devó váruṇāya vocat

10.012.09a | śrudhī́ no agne sádane sadhásthe
10.012.09b | yukṣvā́ rátham amŕ̥tasya dravitnúm
10.012.09c | ā́ no vaha ródasī deváputre
10.012.09d | mā́kir devā́nām ápa bhūr ihá syāḥ

10.013.01a | yujé vām bráhma pūrviyáṁ námobhir
10.013.01b | ví ślóka etu pathíyeva sūréḥ
10.013.01c | śr̥ṇvántu víśve amŕ̥tasya putrā́
10.013.01d | ā́ yé dhā́māni diviyā́ni tasthúḥ

10.013.02a | yamé iva yátamāne yád aítam
10.013.02b | prá vām bharan mā́nuṣā devayántaḥ
10.013.02c | ā́ sīdataṁ svám ulokáṁ& vídāne
10.013.02d | suāsasthé bhavatam índave naḥ

10.013.03a | páñca padā́ni rupó ánv arohaṁ
10.013.03b | cátuṣpadīm ánu emi vraténa
10.013.03c | akṣáreṇa ̀ práti mima etā́m
10.013.03d | r̥tásya nā́bhāv ádhi sám punāmi

10.013.04a | devébhiyaḥ kám avr̥ṇīta mr̥tyúm
10.013.04b | prajā́yai kám amŕ̥taṁ nā́vr̥ṇīta
10.013.04c | bŕ̥haspátiṁ yajñám akr̥ṇvatá ŕ̥ṣim
10.013.04d | priyā́ṁ yamás tanúvam prā́rirecīt

10.013.05a | saptá kṣaranti śíśave marútvate
10.013.05b | pitré putrā́so ápy avīvatann r̥tám
10.013.05c | ubhé íd asya ubháyasya rājata
10.013.05d | ubhé yatete ubháyasya puṣyataḥ

10.014.01a | pareyivā́ṁsam praváto mahī́r ánu
10.014.01b | bahúbhyaḥ pánthām anupaspaśānám
10.014.01c | vaivasvatáṁ saṁgámanaṁ jánānāṁ
10.014.01d | yamáṁ rā́jānaṁ havíṣā duvasya

10.014.02a | yamó no gātúm prathamó viveda
10.014.02b | naíṣā́ gávyūtir ápabhartavā́ u
10.014.02c | yátrā naḥ pū́rve pitáraḥ pareyúr
10.014.02d | enā́ jajñānā́ḥ pathíyā ánu svā́ḥ

10.014.03a | mā́talī kavyaír yamó áṅgirobhir
10.014.03b | bŕ̥haspátir ŕ̥kvabhir vāvr̥dhānáḥ
10.014.03c | yā́ṁś ca devā́ vāvr̥dhúr yé ca devā́n
10.014.03d | svā́hā anyé svadháyānyé madanti

10.014.04a | imáṁ yama prastarám ā́ hí sī́da
10.014.04b | áṅgirobhiḥ pitŕ̥bhiḥ saṁvidānáḥ
10.014.04c | ā́ tvā mántrāḥ kaviśastā́ vahantu
10.014.04d | enā́ rājan havíṣā mādayasva

10.014.05a | áṅgirobhir ā́ gahi yajñíyebhir
10.014.05b | yáma vairūpaír ihá mādayasva
10.014.05c | vívasvantaṁ huve yáḥ pitā́ te
10.014.05d | asmín yajñé barhíṣi ā́ niṣádya

10.014.06a | áṅgiraso naḥ pitáro návagvā
10.014.06b | átharvāṇo bhŕ̥gavaḥ somiyā́saḥ
10.014.06c | téṣāṁ vayáṁ sumataú yajñíyānām
10.014.06d | ápi bhadré saumanasé siyāma

10.014.07a | préhi préhi pathíbhiḥ pūrviyébhir
10.014.07b | yátrā naḥ pū́rve pitáraḥ pareyúḥ
10.014.07c | ubhā́ rā́jānā svadháyā mádantā
10.014.07d | yamám paśyāsi váruṇaṁ ca devám

10.014.08a | sáṁ gachasva pitŕ̥bhiḥ sáṁ yaména
10.014.08b | iṣṭāpūrténa paramé víoman
10.014.08c | hitvā́yāvadyám púnar ástam éhi
10.014.08d | sáṁ gachasva ̀ tanúvā suvárcāḥ

10.014.09a | ápeta vī́ta ví ca sarpatā́to
10.014.09b | asmā́ etám pitáro lokám akran
10.014.09c | áhobhir adbhír aktúbhir víaktaṁ
10.014.09d | yamó dadāti avasā́nam asmai

10.014.10a | áti drava sārameyaú śuvā́nau
10.014.10b | caturakṣaú śabálau sādhúnā pathā́
10.014.10c | áthā pitr̥ŕ̥n suvidátrām̐ úpehi
10.014.10d | yaména yé sadhamā́dam mádanti

10.014.11a | yaú te śuvā́nau yama rakṣitā́rau
10.014.11b | caturakṣaú pathirákṣī nr̥cákṣasau
10.014.11c | tā́bhiyām enam pári dehi rājan
10.014.11d | svastí cāsmā anamīváṁ ca dhehi

10.014.12a | urūṇasā́v asutŕ̥pā udumbalaú
10.014.12b | yamásya dūtaú carato jánām̐ ánu
10.014.12c | tā́v asmábhyaṁ dr̥śáye sū́riyāya
10.014.12d | púnar dātām ásum adyéhá bhadrám

10.014.13a | yamā́ya sómaṁ sunuta
10.014.13b | yamā́ya juhutā havíḥ
10.014.13c | yamáṁ ha yajñó gachati
10.014.13d | agnídūto áraṁkr̥taḥ

10.014.14a | yamā́ya ghr̥távad dhavír
10.014.14b | juhóta prá ca tiṣṭhata
10.014.14c | sá no devéṣu ā́ yamad
10.014.14d | dīrghám ā́yuḥ prá jīváse

10.014.15a | yamā́ya mádhumattamaṁ
10.014.15b | rā́jñe havyáṁ juhotana
10.014.15c | idáṁ náma ŕ̥ṣibhyaḥ pūrvajébhiyaḥ
10.014.15d | pū́rvebhyaḥ pathikŕ̥dbhiyaḥ

10.014.16a | tríkadrukebhiḥ patati
10.014.16b | ṣáḷ urvī́r ékam íd br̥hát
10.014.16c | triṣṭúb gāyatrī́ chándāṁsi
10.014.16d | sárvā tā́ yamá ā́hitā

10.015.01a | úd īratām ávara út párāsa
10.015.01b | ún madhyamā́ḥ pitáraḥ somiyā́saḥ
10.015.01c | ásuṁ yá īyúr avr̥kā́ r̥tajñā́s
10.015.01d | té no avantu pitáro háveṣu

10.015.02a | idám pitŕ̥bhyo námo astu adyá
10.015.02b | yé pū́rvāso yá úparāsa īyúḥ
10.015.02c | yé pā́rthive rájasi ā́ níṣattā
10.015.02d | yé vā nūnáṁ suvr̥jánāsu vikṣú

10.015.03a | ā́hám pitr̥ŕ̥n suvidátrām̐ avitsi
10.015.03b | nápātaṁ ca vikrámaṇaṁ ca víṣṇoḥ
10.015.03c | barhiṣádo yé svadháyā sutásya
10.015.03d | bhájanta pitvás tá ihā́gamiṣṭhāḥ

10.015.04a | bárhiṣadaḥ pitara ūtī́ arvā́g
10.015.04b | imā́ vo havyā́ cakr̥mā juṣádhvam
10.015.04c | tá ā́ gata ávasā śáṁtamena
10.015.04d | áthā naḥ śáṁ yór arapó dadhāta

10.015.05a | úpahūtāḥ pitáraḥ somiyā́so
10.015.05b | barhiṣíyeṣu nidhíṣu priyéṣu
10.015.05c | tá ā́ gamantu tá ihá śruvantu
10.015.05d | ádhi bruvantu té avantu asmā́n

10.015.06a | ā́cyā jā́nu dakṣiṇató niṣádya
10.015.06b | imáṁ yajñám abhí gr̥ṇīta víśve
10.015.06c | mā́ hiṁsiṣṭa pitaraḥ kéna cin no
10.015.06d | yád va ā́gaḥ puruṣátā kárāma

10.015.07a | ā́sīnāso aruṇī́nām upásthe
10.015.07b | rayíṁ dhatta dāśúṣe mártiyāya
10.015.07c | putrébhiyaḥ pitaras tásya vásvaḥ
10.015.07d | prá yachata tá ihórjaṁ dadhāta

10.015.08a | yé naḥ pū́rve pitáraḥ somiyā́so
10.015.08b | anūhiré somapītháṁ vásiṣṭhāḥ
10.015.08c | tébhir yamáḥ saṁrarāṇó havī́ṁṣi
10.015.08d | uśánn uśádbhiḥ pratikāmám attu

10.015.09a | yé tātr̥ṣúr devatrā́ jéhamānā
10.015.09b | hotrāvída stómataṣṭāso arkaíḥ
10.015.09c | ā́gne yāhi suvidátrebhir arvā́ṅ
10.015.09d | satyaíḥ kavyaíḥ pitŕ̥bhir gharmasádbhiḥ

10.015.10a | yé satyā́so havirádo haviṣpā́
10.015.10b | índreṇa devaíḥ saráthaṁ dádhānāḥ
10.015.10c | ā́gne yāhi sahásraṁ devavandaíḥ
10.015.10d | páraiḥ pū́rvaiḥ pitŕ̥bhir gharmasádbhiḥ

10.015.11a | ágniṣvāttāḥ pitara éhá gachata
10.015.11b | sádaḥ-sadaḥ sadata supraṇītayaḥ
10.015.11c | attā́ havī́ṁṣi práyatāni barhíṣi
10.015.11d | áthā rayíṁ sárvavīraṁ dadhātana

10.015.12a | tuvám agna īḷitó jātavedo
10.015.12b | ávāḍ ḍhavyā́ni surabhī́ṇi kr̥tvī́
10.015.12c | prā́dāḥ pitŕ̥bhyaḥ svadháyā té akṣann
10.015.12d | addhí tváṁ deva práyatā havī́ṁṣi

10.015.13a | yé ca ihá pitáro yé ca néhá
10.015.13b | yā́ṁś ca vidmá yā́m̐ u ca ná pravidmá
10.015.13c | tuváṁ vettha yáti té jātavedaḥ
10.015.13d | svadhā́bhir yajñáṁ súkr̥taṁ juṣasva

10.015.14a | yé agnidagdhā́ yé ánagnidagdhā
10.015.14b | mádhye diváḥ svadháyā mādáyante
10.015.14c | tébhiḥ svarā́ḷ ̀ ásunītim etā́ṁ
10.015.14d | yathāvaśáṁ tanúvaṁ kalpayasva

10.016.01a | maínam agne ví daho mā́bhí śoco
10.016.01b | mā́sya tvácaṁ cikṣipo mā́ śárīram
10.016.01c | yadā́ śr̥táṁ kr̥ṇávo jātavedo
10.016.01d | áthem enam prá hiṇutāt pitŕ̥bhyaḥ

10.016.02a | śr̥táṁ yadā́ kárasi jātavedo
10.016.02b | áthem enam pári dattāt pitŕ̥bhyaḥ
10.016.02c | yadā́ gáchāti ásunītim etā́m
10.016.02d | áthā devā́nāṁ vaśanī́r bhavāti

10.016.03a | sū́ryaṁ cákṣur gachatu vā́tam ātmā́
10.016.03b | diyā́ṁ ca gacha pr̥thivī́ṁ ca dhármaṇā
10.016.03c | apó vā gacha yádi tátra te hitám
10.016.03d | óṣadhīṣu práti tiṣṭhā śárīraiḥ

10.016.04a | ajó bhāgás tápasā táṁ tapasva
10.016.04b | táṁ te śocís tapatu táṁ te arcíḥ
10.016.04c | yā́s te śivā́s tanúvo jātavedas
10.016.04d | tā́bhir vahainaṁ sukŕ̥tām ulokám&

10.016.05a | áva sr̥ja púnar agne pitŕ̥bhyo
10.016.05b | yás ta ā́hutaś cárati svadhā́bhiḥ
10.016.05c | ā́yur vásāna úpa vetu śéṣaḥ
10.016.05d | sáṁ gachatāṁ tanúvā jātavedaḥ

10.016.06a | yát te kr̥ṣṇáḥ śakuná ātutóda
10.016.06b | pipīláḥ sarpá utá vā śvā́padaḥ
10.016.06c | agníṣ ṭád viśvā́d agadáṁ kr̥ṇotu
10.016.06d | sómaś ca yó brāhmaṇā́m̐ āvivéśa

10.016.07a | agnér várma pári góbhir vyayasva
10.016.07b | sám prórṇuṣva pī́vasā médasā ca
10.016.07c | nét tvā dhr̥ṣṇúr hárasā járhr̥ṣāṇo
10.016.07d | dadhŕ̥g vidhakṣyán pariaṅkháyāte

10.016.08a | imám agne camasám mā́ ví jihvaraḥ
10.016.08b | priyó devā́nām utá somiyā́nām
10.016.08c | eṣá yáś camasó devapā́nas
10.016.08d | tásmin devā́ amŕ̥tā mādayante

10.016.09a | kravyā́dam agním prá hiṇomi dūráṁ
10.016.09b | yamárājño gachatu ripravāháḥ
10.016.09c | ihaívā́yám ítaro jātávedā
10.016.09d | devébhyo havyáṁ vahatu prajānán

10.016.10a | yó agníḥ kravyā́t pravivéśa vo gr̥hám
10.016.10b | imám páśyann ítaraṁ jātávedasam
10.016.10c | táṁ harāmi pitr̥yajñā́ya deváṁ
10.016.10d | sá gharmám invāt paramé sadhásthe

10.016.11a | yó agníḥ kravyavā́hanaḥ
10.016.11b | pitr̥ŕ̥n yákṣad r̥tāvŕ̥dhaḥ
10.016.11c | préd u havyā́ni vocati
10.016.11d | devébhyaś ca pitŕ̥bhya ā́

10.016.12a | uśántas tvā ní dhīmahi
10.016.12b | uśántaḥ sám idhīmahi
10.016.12c | uśánn uśatá ā́ vaha
10.016.12d | pitr̥ŕ̥n havíṣe áttave

10.016.13a | yáṁ tvám agne samádahas
10.016.13b | tám u nír vāpayā púnaḥ
10.016.13c | kiyā́mbu átra rohatu
10.016.13d | pākadūrvā́ víalkaśā

10.016.14a | śī́tike śī́tikāvati
10.016.14b | hlā́dike hlā́dikāvati
10.016.14c | maṇḍūkíyā sú sáṁ gama
10.016.14d | imáṁ sú agníṁ harṣaya

10.017.01a | tváṣṭā duhitré vahatúṁ kr̥ṇoti
10.017.01b | ítīdáṁ víśvam bhúvanaṁ sám eti
10.017.01c | yamásya mātā́ pariuhyámānā
10.017.01d | mahó jāyā́ vívasvato nanāśa

10.017.02a | ápāgūhann amŕ̥tām mártiyebhyaḥ
10.017.02b | kr̥tvī́ sávarṇām adadur vívasvate
10.017.02c | utā́śvínāv abharad yát tád ā́sīd
10.017.02d | ájahād u dvā́ mithunā́ saraṇyū́ḥ

10.017.03a | pūṣā́ tvetáś cyāvayatu prá vidvā́n
10.017.03b | ánaṣṭapaśur bhúvanasya gopā́ḥ
10.017.03c | sá tvaitébhyaḥ pári dadat pitŕ̥bhyo
10.017.03d | agnír devébhyaḥ suvidatríyebhyaḥ

10.017.04a | ā́yur viśvā́yuḥ pári pāsati tvā
10.017.04b | pūṣā́ tvā pātu prápathe purástāt
10.017.04c | yátrā́sate sukŕ̥to yátra té yayús
10.017.04d | tátra tvā deváḥ savitā́ dadhātu

10.017.05a | pūṣémā́ ā́śā ánu veda sárvāḥ
10.017.05b | só asmā́m̐ ábhayatamena neṣat
10.017.05c | suastidā́ ā́ghr̥ṇiḥ sárvavīro
10.017.05d | áprayuchan purá etu prajānán

10.017.06a | prápathe pathā́m ajaniṣṭa pūṣā́
10.017.06b | prápathe diváḥ prápathe pr̥thivyā́ḥ
10.017.06c | ubhé abhí priyátame sadhásthe
10.017.06d | ā́ ca párā ca carati prajānán

10.017.07a | sárasvatīṁ devayánto havante
10.017.07b | sárasvatīm adhvaré tāyámāne
10.017.07c | sárasvatīṁ sukŕ̥to ahvayanta
10.017.07d | sárasvatī dāśúṣe vā́riyaṁ dāt

10.017.08a | sárasvati yā́ saráthaṁ yayā́tha
10.017.08b | svadhā́bhir devi pitŕ̥bhir mádantī
10.017.08c | āsádyāsmín barhíṣi mādayasva
10.017.08d | anamīvā́ íṣa ā́ dhehi asmé

10.017.09a | sárasvatīṁ yā́m pitáro hávante
10.017.09b | dakṣiṇā́ yajñám abhinákṣamāṇāḥ
10.017.09c | sahasraarghám iḷó átra bhāgáṁ
10.017.09d | rāyás póṣaṁ yájamāneṣu dhehi

10.017.10a | ā́po asmā́n mātáraḥ śundhayantu
10.017.10b | ghr̥téna no ghr̥tapúvaḥ punantu
10.017.10c | víśvaṁ hí riprám praváhanti devī́r
10.017.10d | úd íd ābhyaḥ śúcir ā́ pūtá emi

10.017.11a | drapsáś caskanda prathamā́m̐ ánu dyū́n
10.017.11b | imáṁ ca yónim ánu yáś ca pū́rvaḥ
10.017.11c | samānáṁ yónim ánu saṁcárantaṁ
10.017.11d | drapsáṁ juhomi ánu saptá hótrāḥ

10.017.12a | yás te drapsá skándati yás te aṁśúr
10.017.12b | bāhúcyuto dhiṣáṇāyā upásthāt
10.017.12c | adhvaryór vā pári vā yáḥ pavítrāt
10.017.12d | táṁ te juhomi mánasā váṣaṭkr̥tam

10.017.13a | yás te drapsá skannó yás te aṁśúr
10.017.13b | aváś ca yáḥ paráḥ srucā́
10.017.13c | ayáṁ devó bŕ̥haspátiḥ
10.017.13d | sáṁ táṁ siñcatu rā́dhase

10.017.14a | páyasvatīr óṣadhayaḥ
10.017.14b | páyasvan māmakáṁ vácaḥ
10.017.14c | apā́m páyasvad ít páyas
10.017.14d | téna mā sahá śundhata

10.018.01a | páram mr̥tyo ánu párehi pánthāṁ
10.018.01b | yás te suvá ítaro devayā́nāt
10.018.01c | cákṣuṣmate śr̥ṇvaté te bravīmi
10.018.01d | mā́ naḥ prajā́ṁ rīriṣo mótá vīrā́n

10.018.02a | mr̥tyóḥ padáṁ yopáyanto yád aíta
10.018.02b | drā́ghīya ā́yuḥ prataráṁ dádhānāḥ
10.018.02c | āpyā́yamānāḥ prajáyā dhánena
10.018.02d | śuddhā́ḥ pūtā́ bhavata yajñiyāsaḥ

10.018.03a | imé jīvā́ ví mr̥taír ā́vavr̥trann
10.018.03b | ábhūd bhadrā́ deváhūtir no adyá
10.018.03c | prā́ñco agāma nr̥táye hásāya
10.018.03d | drā́ghīya ā́yuḥ prataráṁ dádhānāḥ

10.018.04a | imáṁ jīvébhyaḥ paridhíṁ dadhāmi
10.018.04b | maíṣāṁ nú gād áparo ártham etám
10.018.04c | śatáṁ jīvantu śarádaḥ purūcī́r
10.018.04d | antár mr̥tyúṁ dadhatām párvatena

10.018.05a | yáthā́hāni anupūrvám bhávanti
10.018.05b | yátha rtáva r̥túbhir yánti sādhú
10.018.05c | yáthā ná pū́rvam áparo jáhāti
10.018.05d | evā́ dhātar ā́yūṁṣi kalpayaiṣām

10.018.06a | ā́ rohatā́yur jarásaṁ vr̥ṇānā́
10.018.06b | anupūrváṁ yátamānā yáti ṣṭhá
10.018.06c | ihá tváṣṭā sujánimā sajóṣā
10.018.06d | dīrghám ā́yuḥ karati jīváse vaḥ

10.018.07a | imā́ nā́rīr avidhavā́ḥ supátnīr
10.018.07b | ā́ñjanena sarpíṣā sáṁ viśantu
10.018.07c | anaśrávo anamīvā́ḥ surátnā
10.018.07d | ā́ rohantu jánayo yónim ágre

10.018.08a | úd īrṣva nāri abhí jīvalokáṁ
10.018.08b | gatā́sum etám úpa śeṣa éhi
10.018.08c | hastagrābhásya didhiṣós távedám
10.018.08d | pátyur janitvám abhí sám babhūtha

10.018.09a | dhánur hástād ādádāno mr̥tásya
10.018.09b | asmé kṣatrā́ya várcase bálāya
10.018.09c | átraivá tvám ihá vayáṁ suvī́rā
10.018.09d | víśvā spŕ̥dho abhímātīr jayema

10.018.10a | úpa sarpa mātáram bhū́mim etā́m
10.018.10b | uruvyácasam pr̥thivī́ṁ suśévām
10.018.10c | ū́rṇamradā yuvatír dákṣiṇāvata
10.018.10d | eṣā́ tvā pātu nírr̥ter upásthāt

10.018.11a | úc chvañcasva pr̥thivi mā́ ní bādhathāḥ
10.018.11b | sūpāyanā́smai bhava sūpavañcanā́
10.018.11c | mātā́ putráṁ yáthā sicā́
10.018.11d | abhy e\nam bhūma ūrṇuhi

10.018.12a | ucchváñcamānā pr̥thivī́ sú tiṣṭhatu
10.018.12b | sahásram míta úpa hí śráyantām
10.018.12c | té gr̥hā́so ghr̥taścúto bhavantu
10.018.12d | viśvā́hāsmai śaraṇā́ḥ santu átra

10.018.13a | út te stabhnāmi pr̥thivī́ṁ tuvát pári
10.018.13b | imáṁ logáṁ nidádhan mó aháṁ riṣam
10.018.13c | etā́ṁ sthū́ṇām pitáro dhārayantu te
10.018.13d | átrā yamáḥ sā́danā te minotu

10.018.14a | pratīcī́ne mā́m áhani
10.018.14b | íṣvāḥ parṇám ivā́ dadhuḥ
10.018.14c | pratī́cīṁ jagrabhā vā́cam
10.018.14d | áśvaṁ raśanáyā yathā

10.019.01a | ní vartadhvam mā́nu gāta
10.019.01b | asmā́n siṣakta revatīḥ
10.019.01c | ágnīṣomā punarvasū
10.019.01d | asmé dhārayataṁ rayím

10.019.02a | púnar enā ní vartaya
10.019.02b | púnar enā ní ā́ kuru
10.019.02c | índra eṇā ní yachatu
10.019.02d | agnír enā upā́jatu

10.019.03a | púnar etā́ ní vartantām
10.019.03b | asmín puṣyantu gópatau
10.019.03c | ihaívā́gne ní dhāraya
10.019.03d | ihá tiṣṭhatu yā́ rayíḥ

10.019.04a | yán niyā́naṁ niáyanaṁ
10.019.04b | saṁjñā́naṁ yát parā́yaṇam
10.019.04c | āvártanaṁ nivártanaṁ
10.019.04d | yó gopā́ ápi táṁ huve

10.019.05a | yá udā́naḍ viáyanaṁ
10.019.05b | yá udā́naṭ parā́yaṇam
10.019.05c | āvártanaṁ nivártanam
10.019.05d | ápi gopā́ ní vartatām

10.019.06a | ā́ nivarta ní vartaya
10.019.06b | púnar na indra gā́ dehi
10.019.06c | jīvā́bhir bhunajāmahai

10.019.07a | pári vo viśváto dadha
10.019.07b | ūrjā́ ghr̥téna páyasā
10.019.07c | yé devā́ḥ ké ca yajñíyās
10.019.07d | té rayyā́ sáṁ sr̥jantu naḥ

10.019.08a | ā́ nivartana vartaya
10.019.08b | ní nivartana vartaya
10.019.08c | bhū́myāś cátasraḥ pradíśas
10.019.08d | tā́bhya enā ní vartaya

10.020.01a | bhadráṁ no ápi vātaya mánaḥ

10.020.02a | agním īḷe bhujā́ṁ yáviṣṭhaṁ
10.020.02b | śāsā́ mitráṁ durdhárītum
10.020.02c | yásya dhárman sva\r énīḥ
10.020.02d | saparyánti mātúr ū́dhaḥ

10.020.03a | yám āsā́ kr̥pánīḷam
10.020.03b | bhāsā́ketuṁ vardháyanti
10.020.03c | bhrā́jate śráyaṇidan+

10.020.04a | aryó viśā́ṁ gātúr eti
10.020.04b | prá yád ā́naḍ divó ántān
10.020.04c | kavír abhráṁ dī́diyānaḥ

10.020.05a | juṣád dhavyā́ mā́nuṣasya
10.020.05b | ūrdhvás tasthāv ŕ̥bhvā yajñé
10.020.05c | minván sádma purá eti

10.020.06a | sá hí kṣémo havír yajñáḥ
10.020.06b | śruṣṭī́d asya gātúr eti
10.020.06c | agníṁ devā́ vā́śīmantam

10.020.07a | yajñāsā́haṁ dúva iṣe
10.020.07b | agním pū́rvasya śévasya
10.020.07c | ádreḥ sūnúm āyúm āhuḥ

10.020.08a | náro yé ké ca asmád ā́
10.020.08b | víśvét té vāmá ā́ siyuḥ
10.020.08c | agníṁ havíṣā várdhantaḥ

10.020.09a | kr̥ṣṇáḥ śvetó aruṣó yā́mo asya
10.020.09b | bradhná r̥jrá utá śóṇo yáśasvān
10.020.09c | híraṇyarūpaṁ jánitā jajāna

10.020.10a | evā́ te agne vimadó manīṣā́m
10.020.10b | ū́rjo napād amŕ̥tebhiḥ sajóṣāḥ
10.020.10c | gíra ā́ vakṣat sumatī́r iyāná
10.020.10d | íṣam ū́rjaṁ sukṣitíṁ víśvam ā́bhāḥ

10.021.01a | ā́ agníṁ ná svávr̥ktibhir
10.021.01b | hótāraṁ tvā vr̥ṇīmahe
10.021.01c | yajñā́ya stīrṇábarhiṣe
10.021.01d | ví vo máde
10.021.01e | śīrám pavākáśociṣaṁ+
10.021.01f | vívakṣase

10.021.02a | tuvā́m u té suābhúvaḥ
10.021.02b | śumbhánti áśvarādhasaḥ
10.021.02c | véti tvā́m upasécanī
10.021.02d | ví vo máda
10.021.02e | ŕ̥jītir agna ā́hutir
10.021.02f | vívakṣase

10.021.03a | tuvé dharmā́ṇa āsate
10.021.03b | juhū́bhiḥ siñcatī́r iva
10.021.03c | kr̥ṣṇā́ rūpā́ṇi árjunā
10.021.03d | ví vo máde
10.021.03e | víśvā ádhi śríyo dhiṣe
10.021.03f | vívakṣase

10.021.04a | yám agne mányase rayíṁ
10.021.04b | sáhasāvann amartiya
10.021.04c | tám ā́ no vā́jasātaye
10.021.04d | ví vo máde
10.021.04e | yajñéṣu citrám ā́ bharā
10.021.04f | vívakṣase

10.021.05a | agnír jātó átharvaṇā
10.021.05b | vidád víśvāni kā́viyā
10.021.05c | bhúvad dūtó vivásvato
10.021.05d | ví vo máde
10.021.05e | priyó yamásya kā́miyo
10.021.05f | vívakṣase

10.021.06a | tuvā́ṁ yajñéṣu īḷate
10.021.06b | ágne prayatí adhvaré
10.021.06c | tuváṁ vásūni kā́miyā
10.021.06d | ví vo máde
10.021.06e | víśvā dadhāsi dāśúṣe
10.021.06f | vívakṣase

10.021.07a | tuvā́ṁ yajñéṣu r̥tvíjaṁ
10.021.07b | cā́rum agne ní ṣedire
10.021.07c | ghr̥tápratīkam mánuṣo
10.021.07d | ví vo máde
10.021.07e | śukráṁ cétiṣṭham akṣábhir
10.021.07f | vívakṣase

10.021.08a | ágne śukréṇa śocíṣā
10.021.08b | urú prathayase br̥hát
10.021.08c | abhikrándan vr̥ṣāyase
10.021.08d | ví vo máde
10.021.08e | gárbhaṁ dadhāsi jāmíṣu
10.021.08f | vívakṣase

10.022.01a | kúha śrutá índaraḥ+ kásmin adyá
10.022.01b | jáne mitró ná śrūyate
10.022.01c | ŕ̥ṣīṇaaṁ vā yáḥ kṣáye
10.022.01d | gúhā vā cárkr̥ṣe girā́

10.022.02a | ihá śrutá índaro+ asmé adyá
10.022.02b | stáve vajrī́ ŕ̥cīṣamaḥ
10.022.02c | mitró ná yó jáneṣu ā́
10.022.02d | yáśaś cakré ásāmi ā́

10.022.03a | mahó yás pátiḥ śávaso ásāmy ā́
10.022.03b | mahó nr̥mṇásya tūtujíḥ
10.022.03c | bhartā́ vájrasya dhr̥ṣṇóḥ
10.022.03d | pitā́ putrám iva priyám

10.022.04a | yujānó áśvā váatasya dhúnī
10.022.04b | devó devásya vajrivaḥ
10.022.04c | syántā pathā́ virúkmatā
10.022.04d | sr̥jāná stoṣi ádhvanaḥ

10.022.05a | tuváṁ tyā́ cid váatasyā́śuvā́gā
10.022.05b | r̥jrā́ tmánā váhadhyai
10.022.05c | yáyor devó ná mártiyo
10.022.05d | yantā́ nákir vidā́yiyaḥ

10.022.06a | ádha gmántā uśánā pr̥chate vāṁ
10.022.06b | kádarthā na ā́ gr̥hám
10.022.06c | ā́ jagmathuḥ parākáad
10.022.06d | diváś ca gmáś ca mártiyam

10.022.07a | ā́ na indara+ pr̥kṣase
10.022.07b | asmā́kam bráhma údyatam
10.022.07c | tát tvā yācāmahe ávaḥ
10.022.07d | śúṣṇaṁ yád dhánn ámānuṣam

10.022.08a | akarmā́ dásyur abhí no amantúr
10.022.08b | anyávrato ámānuṣaḥ
10.022.08c | tuváṁ tásya amitrahan
10.022.08d | vádhar dāsásya dambhaya

10.022.09a | tuváṁ na ̀ indara+ śūra śū́rair
10.022.09b | utá tvótāso barháṇā
10.022.09c | purutrā́ te ví pūrtáyo
10.022.09d | návanta kṣoṇáyo yathā

10.022.10a | tuváṁ tā́n vr̥trahátye codayo nr̥ŕ̥n
10.022.10b | kārpāṇé śūra vajrivaḥ
10.022.10c | gúhā yádī kavīnáaṁ
10.022.10d | viśā́ṁ nákṣatraśavasām

10.022.11a | makṣū́ tā́ ta indara+ dānā́pnasa
10.022.11b | ākṣāṇé śūra vajrivaḥ
10.022.11c | yád dha śúṣṇasya dambháyo
10.022.11d | jātáṁ víśvaṁ sayā́vabhiḥ

10.022.12a | mā́kudhríag indara+ śūra vásvīr
10.022.12b | asmé bhūvann abhíṣṭayaḥ
10.022.12c | vayáṁ-vayaṁ ta āsaaṁ
10.022.12d | sumné siyāma vajrivaḥ

10.022.13a | asmé tā́ ta indara+ santu satyā́
10.022.13b | áhiṁsantīr upaspŕ̥śaḥ
10.022.13c | vidyā́ma yā́saam bhújo
10.022.13d | dhenūnáaṁ ná vajrivaḥ

10.022.14a | ahastā́ yád apádī várdhata kṣā́ḥ
10.022.14b | śácībhir vediyā́naam
10.022.14c | śúṣṇam pári pradakṣiṇíd
10.022.14d | viśvā́yave ní śiśnathaḥ

10.022.15a | píbā-pibéd indara+ śūra sómam
10.022.15b | mā́ riṣaṇyo vasavāna vásuḥ sán
10.022.15c | utá trāyasva gr̥ṇató maghóno
10.022.15d | maháś ca rāyó revátas kr̥dhī naḥ

10.023.01a | yájāmaha índaraṁ+ vájradakṣiṇaṁ
10.023.01b | hárīṇaaṁ rathíyaṁ vívratānaam
10.023.01c | prá śmáśaru dódhuvad ūrdhváthā bhuud
10.023.01d | ví sénābhir dáyamāno ví rā́dhasā

10.023.02a | hárī nú asya yā́ váne vidé vásu
10.023.02b | índro maghaír maghávā vr̥trahā́ bhuvat
10.023.02c | r̥bhúr vā́ja r̥bhukṣā́ḥ patyate śávo
10.023.02d | áva kṣṇaumi dáasasya nā́ma cit

10.023.03a | yadā́ vájraṁ híraṇyam íd áthā ráthaṁ
10.023.03b | hárī yám asya váhato ví sūríbhiḥ
10.023.03c | ā́ tiṣṭhati ̀ maghávā sánaśruta
10.023.03d | índro vā́jasya dīrgháśravasas pátiḥ

10.023.04a | só cin nú vr̥ṣṭír yūthíyā suvā́ sácām̐
10.023.04b | índraḥ śmáśrūṇi háritābhí pruṣṇute
10.023.04c | áva veti sukṣáyaṁ suté mádhu
10.023.04d | úd íd dhūnoti váato yáthā vánam

10.023.05a | yó vācā́ vívāco mr̥dhrávācaḥ
10.023.05b | purū́ sahásrā́śivā jaghā́na
10.023.05c | tát-tad íd asya paúṁsiyaṁ gr̥ṇīmasi
10.023.05d | pitéva yás táviṣīṁ vāvr̥dhé śávaḥ

10.023.06a | stómaṁ ta indra vimadā́ ajījanann
10.023.06b | ápūrviyam purutámaṁ sudā́nave
10.023.06c | vidmā́ hí asya bhójanam inásya
10.023.06d | yád ā́ paśúṁ ná gopáaḥ karāmahe

10.023.07a | mā́kir na enā́ sakhiyā́ ví yauṣus
10.023.07b | táva ca indra vimadásya ca ŕ̥ṣeḥ
10.023.07c | vidmā́ hí te prámatiṁ deva jāmivád
10.023.07d | asmé te santu sakhiyā́ śivā́ni

10.024.01a | índra sómam imám piba
10.024.01b | mádhumantaṁ camū́ sutám
10.024.01c | asmé rayíṁ ní dhāraya
10.024.01d | ví vo máde
10.024.01e | sahasríṇam purūvaso
10.024.01f | vívakṣase

10.024.02a | tuvā́ṁ yajñébhir ukthaír
10.024.02b | úpa havyébhir īmahe
10.024.02c | śácīpate śacīnaaṁ
10.024.02d | ví vo máde
10.024.02e | śréṣṭhaṁ no dhehi vā́riyaṁ
10.024.02f | vívakṣase

10.024.03a | yás pátir vā́riyāṇaam
10.024.03b | ási radhrásya coditā́
10.024.03c | índra stotr̥r̥ṇā́m avitā́
10.024.03d | ví vo máde
10.024.03e | dviṣó naḥ pāhi áṁhaso
10.024.03f | vívakṣase

10.024.04a | yuváṁ śakrā māyāvínā
10.024.04b | samīcī́ nír amanthatam
10.024.04c | vimadéna yád īḷitā́
10.024.04d | nā́satyā nirámanthatam

10.024.05a | víśve devā́ akr̥panta
10.024.05b | samīcyór niṣpátantiyoḥ
10.024.05c | nā́satyāv abruvan devā́ḥ
10.024.05d | púnar ā́ vahatād íti

10.024.06a | mádhuman me parā́yaṇam
10.024.06b | mádhumat púnar ā́yanam
10.024.06c | tā́ no devā devátayā
10.024.06d | yuvám mádhumatas kr̥tam

10.025.01a | bhadráṁ no ápi vātaya
10.025.01b | máno dákṣam utá krátum
10.025.01c | ádhā te sakhyé ándhaso
10.025.01d | ví vo máde
10.025.01e | ráṇan gā́vo ná yávase
10.025.01f | vívakṣase

10.025.02a | hr̥dispŕ̥śas ta āsate
10.025.02b | víśveṣu soma dhā́masu
10.025.02c | ádhā kā́mā imé máma
10.025.02d | ví vo máde
10.025.02e | ví tiṣṭhante vasūyávo
10.025.02f | vívakṣase

10.025.03a | utá vratā́ni soma te
10.025.03b | prā́hám mināmi pākíyā
10.025.03c | ádhā pitéva sūnáve
10.025.03d | ví vo máde
10.025.03e | mr̥r̥ḷā́+ no abhí cid vadhā́d
10.025.03f | vívakṣase

10.025.04a | sám u prá yanti dhītáyaḥ
10.025.04b | sárgāso avatā́m̐ iva
10.025.04c | krátuṁ naḥ soma jīváse
10.025.04d | ví vo máde
10.025.04e | dhāráyā camasā́m̐ iva
10.025.04f | vívakṣase

10.025.05a | táva tyé soma śáktibhir
10.025.05b | níkāmāso ví r̥ṇvire
10.025.05c | gŕ̥tsasya dhī́rās taváso
10.025.05d | ví vo máde
10.025.05e | vrajáṁ gómantam aśvínaṁ
10.025.05f | vívakṣase

10.025.06a | paśúṁ naḥ soma rakṣasi
10.025.06b | purutrā́ víṣṭhitaṁ jágat
10.025.06c | samā́kr̥ṇoṣi jīváse
10.025.06d | ví vo máde
10.025.06e | víśvā sampáśyan bhúvanā
10.025.06f | vívakṣase

10.025.07a | tuváṁ naḥ soma viśváto
10.025.07b | gopā́ ádābhiyo bhava
10.025.07c | sédha rājann ápa srídho
10.025.07d | ví vo máde
10.025.07e | mā́ no duḥśáṁsa īśatā
10.025.07f | vívakṣase

10.025.08a | tuváṁ naḥ soma sukrátur
10.025.08b | vayodhéyāya jāgr̥hi
10.025.08c | kṣetravíttaro mánuṣo
10.025.08d | ví vo máde
10.025.08e | druhó naḥ pāhi áṁhaso
10.025.08f | vívakṣase

10.025.09a | tuváṁ no vr̥trahantama
10.025.09b | índrasyendo śiváḥ sákhā
10.025.09c | yát sīṁ hávante samithé
10.025.09d | ví vo máde
10.025.09e | yúdhyamānās tokásātau
10.025.09f | vívakṣase

10.025.10a | ayáṁ gha sá turó máda
10.025.10b | índrasya vardhata priyáḥ
10.025.10c | ayáṁ kakṣī́vato mahó
10.025.10d | ví vo máde
10.025.10e | matíṁ víprasya vardhayad
10.025.10f | vívakṣase

10.025.11a | ayáṁ víprāya dāśúṣe
10.025.11b | vā́jām̐ iyarti gómataḥ
10.025.11c | ayáṁ saptábhya ā́ váraṁ
10.025.11d | ví vo máde
10.025.11e | prā́ndháṁ śroṇáṁ ca tāriṣad
10.025.11f | vívakṣase

10.026.01a | prá hí áchā manīṣā́
10.026.01b | spārhā́ yánti niyútaḥ
10.026.01c | prá dasrā́ niyúdrathaḥ
10.026.01d | pūṣā́ aviṣṭu mā́hinaḥ

10.026.02a | yásya tyán mahitváṁ
10.026.02b | vātā́piyam ayáṁ jánaḥ
10.026.02c | vípra ā́ vaṁsad dhītíbhiś
10.026.02d | cíketa suṣṭutīnáam

10.026.03a | sá veda suṣṭutīnáam
10.026.03b | índur ná pūṣā́ vŕ̥ṣā
10.026.03c | abhí psúraḥ pruṣāyati
10.026.03d | vrajáṁ na ā́ pruṣāyati

10.026.04a | maṁsīmáhi tvā vayám
10.026.04b | asmā́kaṁ deva pūṣan
10.026.04c | matīnáaṁ ca sā́dhanaṁ
10.026.04d | víprāṇaaṁ ca ādhavám

10.026.05a | prátiardhir yajñā́naam
10.026.05b | aśvahayó ráthānaam
10.026.05c | ŕ̥ṣiḥ sá yó mánurhito
10.026.05d | víprasya yāvayatsakháḥ

10.026.06a | ādhī́ṣamāṇāyāḥ pátiḥ
10.026.06b | śucā́yāś ca śucásya ca
10.026.06c | vāsovāyó ávīnaam
10.026.06d | ā́ vā́sāṁsi mármr̥jat

10.026.07a | inó vā́jānaam pátir
10.026.07b | ináḥ puṣṭīnáaṁ sákhā
10.026.07c | prá śmáśru haryató dūdhod
10.026.07d | ví vŕ̥thā yó ádābhiyaḥ

10.026.08a | ā́ te ráthasya pūṣann
10.026.08b | ajā́ dhúraṁ vavr̥tyuḥ
10.026.08c | víśvasya arthínaḥ sákhā
10.026.08d | sanojā́ ánapacyutaḥ

10.026.09a | asmā́kam ūrjā́ rátham
10.026.09b | pūṣā́ aviṣṭu mā́hinaḥ
10.026.09c | bhúvad vā́jānaaṁ vr̥dhá
10.026.09d | imáṁ naḥ śr̥ṇavad dhávam

10.027.01a | ásat sú me jaritaḥ sā́bhivegó
10.027.01b | yát sunvaté yájamānāya śíkṣam
10.027.01c | ánāśīrdām ahám asmi prahantā́
10.027.01d | satyadhvŕ̥taṁ vr̥jināyántam ābhúm

10.027.02a | yádī́d aháṁ yudháye saṁnáyāni
10.027.02b | ádevayūn tanúvā śū́śujānān
10.027.02c | amā́ te túmraṁ vr̥ṣabhám pacāni
10.027.02d | tīvráṁ sutám pañcadaśáṁ ní ṣiñcam

10.027.03a | nā́háṁ táṁ veda yá íti brávīti
10.027.03b | ádevayūn samáraṇe jaghanvā́n
10.027.03c | yadā́vā́khyat samáraṇam ŕ̥ghāvad
10.027.03d | ā́d íd dha me vr̥ṣabhā́ prá bruvanti

10.027.04a | yád ájñāteṣu vr̥jáneṣu ā́saṁ
10.027.04b | víśve sató maghávāno ma āsan
10.027.04c | jinā́mi vét kṣéma ā́ sántam ābhúm
10.027.04d | prá táṁ kṣiṇām párvate pādagŕ̥hya

10.027.05a | ná vā́ u mā́ṁ vr̥jáne vārayante
10.027.05b | ná párvatāso yád ahám manasyé
10.027.05c | máma svanā́t kr̥dhukárṇo bhayāta
10.027.05d | evéd ánu dyū́n kiráṇaḥ sám ejāt

10.027.06a | dárśan nú átra śr̥tapā́m̐ anindrā́n
10.027.06b | bāhukṣádaḥ śárave pátyamānān
10.027.06c | ghŕ̥ṣuṁ vā ̀ yé ninidúḥ sákhāyam
10.027.06d | ádhy ū nú eṣu paváyo vavr̥tyuḥ

10.027.07a | ábhūr u aúkṣīr ví u ā́yur ānaḍ
10.027.07b | dárṣan nú pū́rvo áparo nú darṣat
10.027.07c | duvé paváste pári táṁ ná bhūto
10.027.07d | yó asyá pāré rájaso vivéṣa

10.027.08a | gā́vo yávam práyutā aryó akṣan
10.027.08b | tā́ apaśyaṁ sahágopāś cárantīḥ
10.027.08c | hávā íd aryó abhítaḥ sám āyan
10.027.08d | kíyad āsu svápatiś chandayāte

10.027.09a | sáṁ yád váyaṁ yavasā́do jánānām
10.027.09b | aháṁ yavā́da uruájre antáḥ
10.027.09c | átrā yuktó avasātā́ram ichād
10.027.09d | átho áyuktaṁ yunajad vavanvā́n

10.027.10a | átréd u me maṁsase satyám uktáṁ
10.027.10b | dvipā́c ca yác cátuṣpāt saṁsr̥jā́ni
10.027.10c | strībhír yó átra vŕ̥ṣaṇam pr̥tanyā́d
10.027.10d | áyuddho asya ví bhajāni védaḥ

10.027.11a | yásyānakṣā́ duhitā́ jā́tu ā́sa
10.027.11b | kás tā́ṁ vidvā́m̐ abhí manyāte andhā́m
10.027.11c | kataró mením práti tám mucāte
10.027.11d | yá īṁ váhāte yá īṁ vā vareyā́t

10.027.12a | kíyatī yóṣā maryató vadhūyóḥ
10.027.12b | páriprītā pányasā vā́riyeṇa
10.027.12c | bhadrā́ vadhū́r bhavati yát supéśāḥ
10.027.12d | svayáṁ sā́ mitráṁ vanute jáne cit

10.027.13a | pattó jagāra pratiáñcam atti
10.027.13b | śīrṣṇā́ śíraḥ práti dadhau várūtham
10.027.13c | ā́sīna ūrdhvā́m upási kṣiṇāti
10.027.13d | níaṅṅ uttānā́m ánu eti bhū́mim

10.027.14a | br̥hánn achāyó apalāśó árvā
10.027.14b | tasthaú mātā́ víṣito atti gárbhaḥ
10.027.14c | anyásyā vatsáṁ rihatī́ mimāya
10.027.14d | káyā bhuvā́ ní dadhe dhenúr ū́dhaḥ

10.027.15a | saptá vīrā́so adharā́d úd āyann
10.027.15b | aṣṭóttarā́ttāt sám ajagmiran té
10.027.15c | náva paścā́tāt sthivimánta āyan
10.027.15d | dáśa prā́k sā́nu ví tiranti áśnaḥ

10.027.16a | daśānā́m ékaṁ kapiláṁ samānáṁ
10.027.16b | táṁ hinvanti krátave pā́riyāya
10.027.16c | gárbham mātā́ súdhitaṁ vakṣáṇāsu
10.027.16d | ávenantaṁ tuṣáyantī bibharti

10.027.17a | pī́vānam meṣám apacanta vīrā́
10.027.17b | níuptā akṣā́ ánu dīvá āsan
10.027.17c | duvā́ dhánum br̥hatī́m apsú antáḥ
10.027.17d | pavítravantā carataḥ punántā

10.027.18a | ví krośanā́so víṣuañca āyan
10.027.18b | pácāti némo nahí pákṣad ardháḥ
10.027.18c | ayám me deváḥ savitā́ tád āha
10.027.18d | drúanna íd vanavat sarpírannaḥ

10.027.19a | ápaśyaṁ grā́maṁ váhamānam ārā́d
10.027.19b | acakráyā svadháyā vártamānam
10.027.19c | síṣakti aryáḥ prá yugā́ jánānāṁ
10.027.19d | sadyáḥ śiśnā́ praminānó návīyān

10.027.20a | etaú me gā́vau pramarásya yuktaú
10.027.20b | mó ṣú prá sedhīr múhur ín mamandhi
10.027.20c | ā́paś cid asya ví naśanti árthaṁ
10.027.20d | sū́raś ca marká úparo babhūvā́n

10.027.21a | ayáṁ yó vájraḥ purudhā́ vívr̥tto
10.027.21b | aváḥ sū́ryasya br̥hatáḥ púrīṣāt
10.027.21c | śráva íd enā́ paró anyád asti
10.027.21d | tád avyathī́ jarimā́ṇas taranti

10.027.22a | vr̥kṣé-vr̥kṣe níyatā mīmayad gaús
10.027.22b | táto váyaḥ prá patān pūruṣā́daḥ
10.027.22c | áthedáṁ víśvam bhúvanam bhayāta
10.027.22d | índrāya sunvád ŕ̥ṣaye ca śíkṣat

10.027.23a | devā́nām mā́ne prathamā́ atiṣṭhan
10.027.23b | kr̥ntátrād eṣām úparā úd āyan
10.027.23c | tráyas tapanti pr̥thivī́m anūpā́
10.027.23d | duvā́ bŕ̥būkaṁ vahataḥ púrīṣam

10.027.24a | sā́ te jīvā́tur utá tásya viddhi
10.027.24b | mā́ smaitādŕ̥g ápa gūhaḥ samaryé
10.027.24c | āvíḥ súvaḥ kr̥ṇuté gū́hate busáṁ
10.027.24d | sá pādúr asya nirṇíjo ná mucyate

10.028.01a | víśvo hí anyó arír ājagā́ma
10.028.01b | máméd áha śváśuro nā́ jagāma
10.028.01c | jakṣīyā́d dhānā́ utá sómam papīyāt
10.028.01d | súāśitaḥ púnar ástaṁ jagāyāt

10.028.02a | sá róruvad vr̥ṣabhás tigmáśr̥ṅgo
10.028.02b | várṣman tasthau várimann ā́ pr̥thivyā́ḥ
10.028.02c | víśveṣu enaṁ vr̥jáneṣu pāmi
10.028.02d | yó me kukṣī́ sutásomaḥ pr̥ṇā́ti

10.028.03a | ádriṇā te mandína indra tū́yān
10.028.03b | sunvánti sómān píbasi tvám eṣām
10.028.03c | pácanti te vr̥ṣabhā́m̐ átsi téṣām
10.028.03d | pr̥kṣéṇa yán maghavan hūyámānaḥ

10.028.04a | idáṁ sú me jaritar ā́ cikiddhi
10.028.04b | pratīpáṁ śā́paṁ nadíyo vahanti
10.028.04c | lopāśáḥ siṁhám pratiáñcam atsāḥ
10.028.04d | kroṣṭā́ varāháṁ nír atakta kákṣāt

10.028.05a | kathā́ ta etád ahám ā́ ciketaṁ
10.028.05b | gŕ̥tsasya pā́kas taváso manīṣā́m
10.028.05c | tuváṁ no vidvā́m̐ r̥tuthā́ ví voco
10.028.05d | yám árdhaṁ te maghavan kṣemiyā́ dhū́ḥ

10.028.06a | evā́ hí mā́ṁ tavásaṁ vardháyanti
10.028.06b | diváś cin me br̥hatá úttarā dhū́ḥ
10.028.06c | purū́ sahásrā ní śiśāmi sākám
10.028.06d | aśatrúṁ hí mā jánitā jajā́na

10.028.07a | evā́ hí mā́ṁ tavásaṁ jajñúr ugráṁ
10.028.07b | kárman-karman vŕ̥ṣaṇam indra devā́ḥ
10.028.07c | vádhīṁ vr̥tráṁ vájreṇa mandasānó
10.028.07d | ápa vrajám mahinā́ dāśúṣe vam

10.028.08a | devā́sa āyan paraśū́m̐r abibhran
10.028.08b | vánā vr̥ścánto abhí viḍbhír āyan
10.028.08c | ní sudrúvaṁ dádhato vakṣáṇāsu
10.028.08d | yátrā kŕ̥pīṭam ánu tád dahanti

10.028.09a | śaśáḥ kṣurám pratiáñcaṁ jagāra
10.028.09b | ádriṁ logéna ví abhedam ārā́t
10.028.09c | br̥hántaṁ cid r̥haté randhayāni
10.028.09d | váyad vatsó vr̥ṣabháṁ śū́śuvānaḥ

10.028.10a | suparṇá itthā́ nakhám ā́ siṣāya
10.028.10b | ávaruddhaḥ paripádaṁ ná siṁháḥ
10.028.10c | niruddháś cin mahiṣás tarṣiyā́vān
10.028.10d | godhā́ tásmā ayáthaṁ karṣad etát

10.028.11a | tébhyo godhā́ ayáthaṁ karṣad etád
10.028.11b | yé brahmáṇaḥ pratipī́yanti ánnaiḥ
10.028.11c | simá ukṣṇó avasr̥ṣṭā́m̐ adanti
10.028.11d | svayám bálāni tanúvaḥ śr̥ṇānā́ḥ

10.028.12a | eté śámībhiḥ suśámī abhūvan
10.028.12b | yé hinviré tanúvaḥ sóma ukthaíḥ
10.028.12c | nr̥vád vádann úpa no māhi vā́jān
10.028.12d | diví śrávo dadhiṣe nā́ma vīráḥ

10.029.01a | váne ná vā yó ní adhāyi cākáñ
10.029.01b | chúcir vāṁ stómo bhuraṇāv ajīgaḥ
10.029.01c | yásyéd índraḥ purudíneṣu hótā
10.029.01d | *nr̥r̥ṇā́ṁ+ náriyo nŕ̥tamaḥ kṣapā́vān

10.029.02a | prá te asyā́ uṣásaḥ prā́parasyā
10.029.02b | *nr̥taú siyāma nŕ̥tamasya nr̥r̥ṇā́m+
10.029.02c | ánu triśókaḥ śatám ā́vahan nr̥ŕ̥n
10.029.02d | kútsena rátho yó ásat sasavā́n

10.029.03a | kás te máda indara+ rántiyo bhūd
10.029.03b | dúro gíro abhí ugró ví dhāva
10.029.03c | kád vā́ho arvā́g úpa mā manīṣā́
10.029.03d | ā́ tvā śakyām upamáṁ rā́dho ánnaiḥ

10.029.04a | kád u dyumnám indra tuvā́vato nr̥ŕ̥n
10.029.04b | káyā dhiyā́ karase kán na ā́gan
10.029.04c | mitró ná satyá urugāya bhr̥tyā́
10.029.04d | ánne samasya yád ásan manīṣā́ḥ

10.029.05a | prá īraya sū́ro árthaṁ ná pāráṁ
10.029.05b | yé asya kā́maṁ janidhā́ iva gmán
10.029.05c | gíraś ca yé te tuvijāta pūrvī́r
10.029.05d | nára indra pratiśíkṣanti ánnaiḥ

10.029.06a | mā́tre nú te súmite indra pūrvī́
10.029.06b | dyaúr majmánā pr̥thivī́ kā́viyena
10.029.06c | várāya te ghr̥távantaḥ sutā́saḥ
10.029.06d | svā́dman bhavantu pītáye mádhūni

10.029.07a | ā́ mádhvo asmā asicann ámatram
10.029.07b | índrāya pūrṇáṁ sá hí satyárādhāḥ
10.029.07c | sá vāvr̥dhe várimann ā́ pr̥thivyā́
10.029.07d | abhí krátvā náriyaḥ paúṁsiyaiś ca

10.029.08a | ví ānaḷ índraḥ pŕ̥tanāḥ suójā
10.029.08b | ā́smai yatante sakhiyā́ya pūrvī́ḥ
10.029.08c | ā́ smā ráthaṁ ná pŕ̥tanāsu tiṣṭha
10.029.08d | yám bhadráyā sumatī́@ codáyāse

10.030.01a | prá devatrā́ bráhmaṇe gātúr etu
10.030.01b | apó áchā mánaso ná práyukti
10.030.01c | mahī́m mitrásya váruṇasya dhāsím
10.030.01d | pr̥thujráyase rīradhā suvr̥ktím

10.030.02a | ádhvaryavo havíṣmanto hí bhūtá
10.030.02b | ácha apá itośatī́r uśantaḥ
10.030.02c | áva yā́ś cáṣṭe aruṇáḥ suparṇás
10.030.02d | tám ā́syadhvam ūrmím adyā́ suhastāḥ

10.030.03a | ádhvaryavo apá itā samudrám
10.030.03b | apā́ṁ nápātaṁ havíṣā yajadhvam
10.030.03c | sá vo dadad ūrmím adyā́ súpūtaṁ
10.030.03d | tásmai sómam mádhumantaṁ sunota

10.030.04a | yó anidhmó dī́dayad apsú antár
10.030.04b | yáṁ víprāsa ī́ḷate adhvaréṣu
10.030.04c | ápāṁ napān mádhumatīr apó dā
10.030.04d | yā́bhir índro vāvr̥dhé vīríyāya

10.030.05a | yā́bhiḥ sómo módate hárṣate ca
10.030.05b | kalyāṇī́bhir yuvatíbhir ná máryaḥ
10.030.05c | tā́ adhvaryo apó áchā párehi
10.030.05d | yád āsiñcā́ óṣadhībhiḥ punītāt

10.030.06a | evéd yū́ne yuvatáyo namanta
10.030.06b | yád īm uśánn uśatī́r éti ácha
10.030.06c | sáṁ jānate mánasā sáṁ cikitre
10.030.06d | adhvaryávo dhiṣáṇā́paś ca devī́ḥ

10.030.07a | yó vo vr̥tā́bhyo ákr̥ṇod ulokáṁ&
10.030.07b | yó vo mahyā́ abhíśaster ámuñcat
10.030.07c | tásmā índrāya mádhumantam ūrmíṁ
10.030.07d | devamā́danam prá hiṇotanāpaḥ

10.030.08a | prā́smai hinota mádhumantam ūrmíṁ
10.030.08b | gárbho yó vaḥ sindhavo mádhva útsaḥ
10.030.08c | ghr̥tápr̥ṣṭham ī́ḍiyam adhvaréṣu
10.030.08d | ā́po revatīḥ śr̥ṇutā́ hávam me

10.030.09a | táṁ sindhavo matsarám indrapā́nam
10.030.09b | ūrmím prá heta yá ubhé íyarti
10.030.09c | madacyútam ̀ auśānáṁ nabhojā́m
10.030.09d | pári tritántuṁ vicárantam útsam

10.030.10a | āvárvr̥tatīr ádha nú dvidhā́rā
10.030.10b | goṣuyúdho ná niyaváṁ cárantīḥ
10.030.10c | ŕ̥ṣe jánitrīr bhúvanasya pátnīr
10.030.10d | apó vandasva savŕ̥dhaḥ sáyonīḥ

10.030.11a | hinótā no adhvaráṁ devayajyā́
10.030.11b | hinóta bráhma sanáye dhánānām
10.030.11c | r̥tásya yóge ví ṣiyadhvam ū́dhaḥ
10.030.11d | śruṣṭīvárīr bhūtanāsmábhyam āpaḥ

10.030.12a | ā́po revatīḥ kṣáyathā hí vásvaḥ
10.030.12b | krátuṁ ca bhadrám bibhr̥thā́mŕ̥taṁ ca
10.030.12c | rāyáś ca sthá suapatyásya pátnīḥ
10.030.12d | sárasvatī tád gr̥ṇaté váyo dhāt

10.030.13a | práti yád ā́po ádr̥śram āyatī́r
10.030.13b | ghr̥tám páyāṁsi bíbhratīr mádhūni
10.030.13c | adhvaryúbhir mánasā saṁvidānā́
10.030.13d | índrāya sómaṁ súṣutam bhárantīḥ

10.030.14a | émā́ agman revátīr jīvádhanyā
10.030.14b | ádhvaryavaḥ sādáyatā sakhāyaḥ
10.030.14c | ní barhíṣi dhattana somiyāso
10.030.14d | apā́ṁ náptrā saṁvidānā́sa enāḥ

10.030.15a | ā́gmann ā́pa uśatī́r barhír édáṁ
10.030.15b | ní adhvaré asadan devayántīḥ
10.030.15c | ádhvaryavaḥ sunuténdrāya sómam
10.030.15d | ábhūd u vaḥ suśákā devayajyā́

10.031.01a | ā́ no devā́nām úpa vetu śáṁso
10.031.01b | víśvebhis turaír ávase yájatraḥ
10.031.01c | tébhir vayáṁ suṣakhā́yo bhavema
10.031.01d | táranto víśvā duritā́ siyāma

10.031.02a | pári cin márto dráviṇam mamanyād
10.031.02b | r̥tásya pathā́ námasā́ vivāset
10.031.02c | utá svéna krátunā sáṁ vadeta
10.031.02d | śréyāṁsaṁ dákṣam mánasā jagr̥bhyāt

10.031.03a | ádhāyi dhītír ásasr̥gram áṁśās
10.031.03b | tīrthé ná dasmám úpa yanti ū́māḥ
10.031.03c | abhí ānaśma suvitásya śūṣáṁ
10.031.03d | návedaso amŕ̥tānām abhūma

10.031.04a | nítyaś cākanyāt svápatir dámūnā
10.031.04b | yásmā u deváḥ savitā́ jajā́na
10.031.04c | bhágo vā góbhir aryamém anajyāt
10.031.04d | só asmai cā́ruś chadayad utá syāt

10.031.05a | iyáṁ sā́ bhūyā uṣásām iva kṣā́
10.031.05b | yád dha kṣumántaḥ śávasā samā́yan
10.031.05c | asyá stutíṁ jaritúr bhíkṣamāṇā
10.031.05d | ā́ naḥ śagmā́sa úpa yantu vā́jāḥ

10.031.06a | asyéd eṣā́ sumatíḥ paprathāna
10.031.06b | ábhavat ̀ pūrviyā́ bhū́manā gaúḥ
10.031.06c | asyá sánīḷā ásurasya yónau
10.031.06d | samāná ā́ bháraṇe bíbhramāṇāḥ

10.031.07a | kíṁ svid vánaṁ ká u sá vr̥kṣá āsa
10.031.07b | yáto dyā́vāpr̥thivī́ niṣṭatakṣúḥ
10.031.07c | saṁtasthāné ajáre itáūtī
10.031.07d | áhāni pūrvī́r uṣáso jaranta

10.031.08a | naítā́vad enā́ paró anyád asti
10.031.08b | ukṣā́ sá dyā́vāpr̥thivī́ bibharti
10.031.08c | tvácam pavítraṁ kr̥ṇuta svadhā́vān
10.031.08d | yád īṁ sū́ryaṁ ná haríto váhanti

10.031.09a | stegó ná kṣáam áti eti pr̥thvī́m
10.031.09b | míhaṁ ná vā́to ví ha vāti bhū́ma
10.031.09c | mitró yátra váruṇo ajyámāno
10.031.09d | agnír váne ná ví ásr̥ṣṭa śókam

10.031.10a | starī́r yát sū́ta sadyó ajyámānā
10.031.10b | vyáthir avyathī́ḥ kr̥ṇuta svágopā
10.031.10c | putró yát pū́rvaḥ pitarór+ jániṣṭa
10.031.10d | śamiyā́ṁ gaúr jagāra yád dha pr̥chā́n

10.031.11a | utá káṇvaṁ nr̥ṣádaḥ putrám āhur
10.031.11b | utá śyāvó dhánam ā́datta vājī́
10.031.11c | prá kr̥ṣṇā́ya rúśad apinvatódhar
10.031.11d | r̥tám átra nákir asmā apīpet

10.032.01a | prá sú gmántā dhiyasānásya sakṣáṇi
10.032.01b | varébhir varā́m̐ abhí ṣú prasī́dataḥ
10.032.01c | asmā́kam índra ubháyaṁ jujoṣati
10.032.01d | yát somiyásya ándhaso búbodhati

10.032.02a | ví indra yāsi diviyā́ni rocanā́
10.032.02b | ví pā́rthivāni rájasā puruṣṭuta
10.032.02c | yé tvā váhanti múhur adhvarā́m̐ úpa
10.032.02d | té sú vanvantu vagvanā́m̐ arādhásaḥ

10.032.03a | tád ín me chantsad vápuṣo vápuṣṭaram
10.032.03b | putró yáj jā́nam pitarór+ adhī́yati
10.032.03c | jāyā́ pátiṁ vahati vagnúnā sumát
10.032.03d | puṁsá íd bhadró vahatúḥ páriṣkr̥taḥ

10.032.04a | tád ít sadhástham abhí cā́ru dīdhaya
10.032.04b | gā́vo yác chā́san vahatúṁ ná dhenávaḥ
10.032.04c | mātā́ yán mántur yūthásya pūrviyā́
10.032.04d | abhí vāṇásya saptádhātur íj jánaḥ

10.032.05a | prá vo áchā ririce devayúṣ padám
10.032.05b | éko rudrébhir yāti turváṇiḥ
10.032.05c | jarā́ vā yéṣu amŕ̥teṣu dāváne
10.032.05d | pári va ū́mebhiyaḥ siñcatā mádhu

10.032.06a | nidhīyámānam ápagūḷham apsú
10.032.06b | prá me devā́nāṁ vratapā́ uvāca
10.032.06c | índro vidvā́m̐ ánu hí tvā cacákṣa
10.032.06d | ténāhám agne ánuśiṣṭa ā́gām

10.032.07a | ákṣetravit kṣetravídaṁ hí áprāṭ
10.032.07b | sá prá eti kṣetravídā́nuśiṣṭaḥ
10.032.07c | etád vaí bhadrám anuśā́sanasya
10.032.07d | utá srutíṁ vindati añjasī́nām

10.032.08a | adyéd u prā́ṇīd ámamann imā́hā
10.032.08b | ápīvr̥to adhayan mātúr ū́dhaḥ
10.032.08c | ém enam āpa jarimā́ yúvānam
10.032.08d | áheḷan vásuḥ sumánā babhūva

10.032.09a | etā́ni bhadrā́ kalaśa kriyāma
10.032.09b | kúruśravaṇa dádato maghā́ni
10.032.09c | dāná íd vo maghavānaḥ só astu
10.032.09d | ayáṁ ca sómo hr̥dí yám bíbharmi

10.033.01a | prá mā yuyujre prayújo jánānāṁ
10.033.01b | váhāmi sma pūṣáṇam ántareṇa
10.033.01c | víśve devā́so ádha mā́m arakṣan
10.033.01d | duḥśā́sur ā́gād íti ghóṣa āsīt

10.033.02a | sám mā tapanti abhítaḥ
10.033.02b | sapátnīr iva párśavaḥ
10.033.02c | ní bādhate ámatir nagnátā jásur
10.033.02d | vér ná vevīyate matíḥ

10.033.03a | mū́ṣo ná śiśnā́ ví adanti mādhíya
10.033.03b | stotā́raṁ te śatakrato
10.033.03c | sakŕ̥t sú no maghavann indra mr̥r̥ḷaya+
10.033.03d | ádhā pitéva no bhava

10.033.04a | kuruśrávaṇam āvr̥ṇi
10.033.04b | rā́jānaṁ trā́sadasyavam
10.033.04c | máṁhiṣṭhaṁ vāghátām ŕ̥ṣiḥ

10.033.05a | yásya mā haríto ráthe
10.033.05b | tisró váhanti sādhuyā́
10.033.05c | stávai sahásradakṣiṇe

10.033.06a | yásya prásvādaso gíra
10.033.06b | upamáśravasaḥ pitúḥ
10.033.06c | kṣétraṁ ná raṇvám ūcúṣe

10.033.07a | ádhi putropamaśravo
10.033.07b | nápān mitrātither ihi
10.033.07c | pitúṣ ṭe asmi vanditā́

10.033.08a | yád ī́śīyāmŕ̥tānaam
10.033.08b | utá vā mártiyānaam
10.033.08c | jī́ved ín maghávā máma

10.033.09a | ná devā́nām áti vratáṁ
10.033.09b | śatā́tmā caná jīvati
10.033.09c | táthā yujā́ ví vāvr̥te

10.034.01a | prāvepā́ mā br̥ható mādayanti
10.034.01b | pravātejā́ íriṇe várvr̥tānāḥ
10.034.01c | sómasyeva maujavatásya bhakṣó
10.034.01d | vibhī́dako jā́gr̥vir máhyam achān

10.034.02a | ná mā mimetha ná jihīḷa eṣā́
10.034.02b | śivā́ sákhibhya utá máhyam āsīt
10.034.02c | akṣásyāhám ekaparásya hetór
10.034.02d | ánuvratām ápa jāyā́m arodham

10.034.03a | dvéṣṭi śvaśrū́r ápa jāyā́ ruṇaddhi
10.034.03b | ná nāthitó vindate marḍitā́ram
10.034.03c | áśvasyeva járato vásniyasya
10.034.03d | nā́háṁ vindāmi kitavásya bhógam

10.034.04a | anyé jāyā́m pári mr̥śanti asya
10.034.04b | yásyā́gr̥dhad védane vājī́ akṣáḥ
10.034.04c | pitā́ mātā́ bhrā́tara enam āhur
10.034.04d | ná jānīmo náyatā baddhám etám

10.034.05a | yád ādī́dhye ná daviṣāṇi ebhiḥ
10.034.05b | parāyádbhyo áva hīye sákhibhyaḥ
10.034.05c | níuptāś ca babhrávo vā́cam ákratam̐
10.034.05d | émī́d eṣāṁ niṣkr̥táṁ jāríṇīva

10.034.06a | sabhā́m eti kitaváḥ pr̥chámāno
10.034.06b | jeṣyā́mī́ti tanúvā śū́śujānaḥ
10.034.06c | akṣā́so asya ví tiranti kā́mam
10.034.06d | pratidī́vne dádhata ā́ kr̥tā́ni

10.034.07a | akṣā́sa íd aṅkuśíno nitodíno
10.034.07b | nikŕ̥tvānas tápanās tāpayiṣṇávaḥ
10.034.07c | kumārádeṣṇā jáyataḥ punarháṇo
10.034.07d | mádhvā sámpr̥ktāḥ kitavásya barháṇā

10.034.08a | tripañcāśáḥ krīḷati vrā́ta eṣāṁ
10.034.08b | devá iva savitā́ satyádharmā
10.034.08c | ugrásya cin manyáve nā́ namante
10.034.08d | rā́jā cid ebhyo náma ít kr̥ṇoti

10.034.09a | nīcā́ vartanta upári sphuranti
10.034.09b | ahastā́so hástavantaṁ sahante
10.034.09c | divyā́ áṅgārā íriṇe níuptāḥ
10.034.09d | śītā́ḥ sánto hŕ̥dayaṁ nír dahanti

10.034.10a | jāyā́ tapyate kitavásya hīnā́
10.034.10b | mātā́ putrásya cárataḥ kúva svit
10.034.10c | r̥ṇāvā́ bíbhyad dhánam ichámāno
10.034.10d | anyéṣām ástam úpa náktam eti

10.034.11a | stríyaṁ dr̥ṣṭvā́ya kitaváṁ tatāpa
10.034.11b | anyéṣāṁ jāyā́ṁ súkr̥taṁ ca yónim
10.034.11c | pūrvāhṇé áśvān yuyujé hí babhrū́n
10.034.11d | só agnér ánte vr̥ṣaláḥ papāda

10.034.12a | yó vaḥ senānī́r maható gaṇásya
10.034.12b | rā́jā vrā́tasya prathamó babhū́va
10.034.12c | tásmai kr̥ṇomi ná dhánā ruṇadhmi
10.034.12d | dáśāhám prā́cīs tád r̥táṁ vadāmi

10.034.13a | akṣaír mā́ dīvyaḥ kr̥ṣím ít kr̥ṣasva
10.034.13b | vitté ramasva bahú mányamānaḥ
10.034.13c | tátra gā́vaḥ kitava tátra jāyā́
10.034.13d | tán me ví caṣṭe savitā́yám aryáḥ

10.034.14a | mitráṁ kr̥ṇudhvaṁ khálu mr̥r̥ḷátā+ no
10.034.14b | mā́ no ghoréṇa caratābhí dhr̥ṣṇú
10.034.14c | ní vo nú manyúr viśatām árātir
10.034.14d | anyó babhrūṇā́m prásitau nú astu

10.035.01a | ábudhram u tyá índravanto agnáyo
10.035.01b | jyótir bháranta uṣáso víuṣṭiṣu
10.035.01c | mahī́ dyā́vāpr̥thivī́ cetatām ápo
10.035.01d | adyā́ devā́nām áva ā́ vr̥ṇīmahe

10.035.02a | diváspr̥thivyór áva ā́ vr̥ṇīmahe
10.035.02b | mātr̥ŕ̥n síndhūn párvatāñ charyaṇā́vataḥ
10.035.02c | anāgāstváṁ sū́ryam uṣā́sam īmahe
10.035.02d | bhadráṁ sómaḥ svānó@ adyā́ kr̥ṇotu naḥ

10.035.03a | dyā́vā no adyá pr̥thivī́ ánāgaso
10.035.03b | mahī́ trāyetāṁ suvitā́ya mātárā
10.035.03c | uṣā́ uchánti ápa bādhatām agháṁ
10.035.03d | suastí agníṁ samidhānám īmahe

10.035.04a | iyáṁ na usrā́ prathamā́ sudevíyaṁ
10.035.04b | revát saníbhyo revátī ví uchatu
10.035.04c | āré manyúṁ durvidátrasya dhīmahi
10.035.04d | suastí agníṁ samidhānám īmahe

10.035.05a | prá yā́ḥ sísrate sū́riyasya raśmíbhir
10.035.05b | jyótir bhárantīr uṣáso víuṣṭiṣu
10.035.05c | bhadrā́ no adyá śrávase ví uchata
10.035.05d | suastí agníṁ samidhānám īmahe

10.035.06a | anamīvā́ uṣása ā́ carantu na
10.035.06b | úd agnáyo jihatāṁ jyótiṣā br̥hát
10.035.06c | ā́yukṣātām aśvínā tū́tujiṁ ráthaṁ
10.035.06d | suastí agníṁ samidhānám īmahe

10.035.07a | śréṣṭhaṁ no adyá savitar váreṇiyam
10.035.07b | bhāgám ā́ suva sá hí ratnadhā́ ási
10.035.07c | rāyó jánitrīṁ dhiṣáṇām úpa bruve
10.035.07d | suastí agníṁ samidhānám īmahe

10.035.08a | pípartu mā tád r̥tásya pravā́canaṁ
10.035.08b | devā́nāṁ yán manuṣíyā ámanmahi
10.035.08c | víśvā íd usrā́ spáḷ úd eti sū́riyaḥ
10.035.08d | suastí agníṁ samidhānám īmahe

10.035.09a | adveṣó adyá barhíṣa stárīmaṇi
10.035.09b | grā́vṇāṁ yóge mánmanaḥ sā́dha īmahe
10.035.09c | ādityā́nāṁ śármaṇi sthā́ bhuraṇyasi
10.035.09d | suastí agníṁ samidhānám īmahe

10.035.10a | ā́ no barhíḥ sadhamā́de br̥hád diví
10.035.10b | devā́m̐ īḷe sādáyā saptá hótr̥r̥n
10.035.10c | índram mitráṁ váruṇaṁ sātáye bhágaṁ
10.035.10d | suastí agníṁ samidhānám īmahe

10.035.11a | tá ādityā ā́ gatā sarvátātaye
10.035.11b | vr̥dhé no yajñám avatā sajoṣasaḥ
10.035.11c | bŕ̥haspátim pūṣáṇam aśvínā bhágaṁ
10.035.11d | suastí agníṁ samidhānám īmahe

10.035.12a | tán no devā yachata supravācanáṁ
10.035.12b | chardír ādityāḥ subháraṁ nr̥pā́yiyam
10.035.12c | páśve tokā́ya tánayāya jīváse
10.035.12d | suastí agníṁ samidhānám īmahe

10.035.13a | víśve adyá marúto víśva ūtī́
10.035.13b | víśve bhavantu agnáyaḥ sámiddhāḥ
10.035.13c | víśve no devā́ ávasā́ gamantu
10.035.13d | víśvam astu dráviṇaṁ vā́jo asmé

10.035.14a | yáṁ devāso ávatha vā́jasātau
10.035.14b | yáṁ trā́yadhve yám pipr̥thā́ti áṁhaḥ
10.035.14c | yó vo gopīthé ná bhayásya véda
10.035.14d | té syāma devávītaye turāsaḥ

10.036.01a | uṣā́sānáktā br̥hatī́ supéśasā
10.036.01b | dyā́vākṣā́mā váruṇo mitró aryamā́
10.036.01c | índraṁ huve marútaḥ párvatām̐ apá
10.036.01d | ādityā́n dyā́vāpr̥thivī́ apáḥ súvaḥ

10.036.02a | diyaúś ca naḥ pr̥thivī́ ca prácetasa
10.036.02b | r̥tā́varī rakṣatām áṁhaso riṣáḥ
10.036.02c | mā́ durvidátrā nírr̥tir na īśata
10.036.02d | tád devā́nām ávo adyā́ vr̥ṇīmahe

10.036.03a | víśvasmān no áditiḥ pātu áṁhaso
10.036.03b | mātā́ mitrásya váruṇasya revátaḥ
10.036.03c | súvarvaj jyótir avr̥káṁ naśīmahi
10.036.03d | tád devā́nām ávo adyā́ vr̥ṇīmahe

10.036.04a | grā́vā vádann ápa rákṣāṁsi sedhatu
10.036.04b | duṣvápniyaṁ nírr̥tiṁ víśvam atríṇam
10.036.04c | ādityáṁ śárma marútām aśīmahi
10.036.04d | tád devā́nām ávo adyā́ vr̥ṇīmahe

10.036.05a | éndro barhíḥ sī́datu pínvatām íḷā
10.036.05b | bŕ̥haspátiḥ sā́mabhir r̥kvó arcatu
10.036.05c | supraketáṁ jīváse mánma dhīmahi
10.036.05d | tád devā́nām ávo adyā́ vr̥ṇīmahe

10.036.06a | divispŕ̥śaṁ yajñám asmā́kam aśvinā
10.036.06b | jīrā́dhvaraṁ kr̥ṇutaṁ sumnám iṣṭáye
10.036.06c | prācī́naraśmim ā́hutaṁ ghr̥téna
10.036.06d | tád devā́nām ávo adyā́ vr̥ṇīmahe

10.036.07a | úpa hvaye suhávam mā́rutaṁ gaṇám
10.036.07b | *pavākám+ r̥ṣváṁ sakhiyā́ya śambhúvam
10.036.07c | rāyás póṣaṁ sauśravasā́ya dhīmahi
10.036.07d | tád devā́nām ávo adyā́ vr̥ṇīmahe

10.036.08a | apā́m péruṁ jīvádhanyam bharāmahe
10.036.08b | devāvíyaṁ suhávam adhvaraśríyam
10.036.08c | suraśmíṁ sómam indriyáṁ yamīmahi
10.036.08d | tád devā́nām ávo adyā́ vr̥ṇīmahe

10.036.09a | sanéma tát susanítā sanítvabhir
10.036.09b | vayáṁ jīvā́ jīváputrā ánāgasaḥ
10.036.09c | brahmadvíṣo víṣvag éno bharerata
10.036.09d | tád devā́nām ávo adyā́ vr̥ṇīmahe

10.036.10a | yé sthā́ mánor yajñíyās té śr̥ṇotana
10.036.10b | yád vo devā ī́mahe tád dadātana
10.036.10c | jaítraṁ krátuṁ rayimád vīrávad yáśas
10.036.10d | tád devā́nām ávo adyā́ vr̥ṇīmahe

10.036.11a | mahád adyá mahatā́m ā́ vr̥ṇīmahe
10.036.11b | ávo devā́nām br̥hatā́m anarváṇām
10.036.11c | yáthā vásu vīrájātaṁ náśāmahai
10.036.11d | tád devā́nām ávo adyā́ vr̥ṇīmahe

10.036.12a | mahó agnéḥ samidhānásya śármaṇi
10.036.12b | ánāgā mitré váruṇe suastáye
10.036.12c | śréṣṭhe siyāma savitúḥ sávīmani
10.036.12d | tád devā́nām ávo adyā́ vr̥ṇīmahe

10.036.13a | yé savitúḥ satyásavasya víśve
10.036.13b | mitrásya vraté váruṇasya devā́ḥ
10.036.13c | té saúbhagaṁ vīrávad gómad ápno
10.036.13d | dádhātana dráviṇaṁ citrám asmé

10.036.14a | savitā́ paścā́tāt savitā́ purástāt
10.036.14b | savitóttarā́ttāt savitā́dharā́ttāt
10.036.14c | savitā́ naḥ suvatu sarvátātiṁ
10.036.14d | savitā́ no rāsatāṁ dīrghám ā́yuḥ

10.037.01a | námo mitrásya váruṇasya cákṣase
10.037.01b | mahó devā́ya tád r̥táṁ saparyata
10.037.01c | dūredŕ̥śe devájātāya ketáve
10.037.01d | divás putrā́ya sū́riyāya śaṁsata

10.037.02a | sā́ mā satyóktiḥ pári pātu viśváto
10.037.02b | dyā́vā ca yátra tatánann áhāni ca
10.037.02c | víśvam anyán ní viśate yád éjati
10.037.02d | viśvā́hā́po viśvā́hód eti sū́riyaḥ

10.037.03a | ná te ádevaḥ pradívo ní vāsate
10.037.03b | yád etaśébhiḥ pataraí ratharyási
10.037.03c | prācī́nam anyád ánu vartate rája
10.037.03d | úd anyéna jyótiṣā yāsi sūriya

10.037.04a | yéna sūrya jyótiṣā bā́dhase támo
10.037.04b | jágac ca víśvam udiyárṣi bhānúnā
10.037.04c | ténāsmád víśvām ánirām ánāhutim
10.037.04d | ápā́mīvām ápa duṣvápniyaṁ suva

10.037.05a | víśvasya hí préṣito rákṣasi vratám
10.037.05b | áheḷayann uccárasi svadhā́ ánu
10.037.05c | yád adyá tvā sūrya upabrávāmahai
10.037.05d | táṁ no devā́ ánu maṁsīrata krátum

10.037.06a | táṁ no dyā́vāpr̥thivī́ tán na ā́pa
10.037.06b | índraḥ śr̥ṇvantu marúto hávaṁ vácaḥ
10.037.06c | mā́ śū́ne bhūma sū́riyasya saṁdŕ̥śi
10.037.06d | bhadráṁ jī́vanto jaraṇā́m aśīmahi

10.037.07a | viśvā́hā tvā sumánasaḥ sucákṣasaḥ
10.037.07b | prajā́vanto anamīvā́ ánāgasaḥ
10.037.07c | udyántaṁ tvā mitramaho divé-dive
10.037.07d | jiyóg jīvā́ḥ práti paśyema sūriya

10.037.08a | máhi jyótir bíbhrataṁ tvā vicakṣaṇa
10.037.08b | bháasvantaṁ cákṣuṣe-cakṣuṣe máyaḥ
10.037.08c | āróhantam br̥hatáḥ pā́jasas pári
10.037.08d | vayáṁ jīvā́ḥ práti paśyema sūriya

10.037.09a | yásya te víśvā bhúvanāni ketúnā
10.037.09b | prá cérate ní ca viśánte aktúbhiḥ
10.037.09c | anāgāstvéna harikeśa sūriya
10.037.09d | áhnāhnā no vásyasā-vasyasód ihi

10.037.10a | śáṁ no bhava cákṣasā śáṁ no áhnā
10.037.10b | śám bhānúnā śáṁ himā́ śáṁ ghr̥ṇéna
10.037.10c | yáthā śám ádhvañ chám ásad duroṇé
10.037.10d | tát sūriya dráviṇaṁ dhehi citrám

10.037.11a | asmā́kaṁ devā ubháyāya jánmane
10.037.11b | śárma yachata dvipáde cátuṣpade
10.037.11c | adát píbad ūrjáyamānam ā́śitaṁ
10.037.11d | tád asmé śáṁ yór arapó dadhātana

10.037.12a | yád vo devāś cakr̥má jihváyā gurú
10.037.12b | mánaso vā práyutī devahéḷanam
10.037.12c | árāvā yó no abhí duchunāyáte
10.037.12d | tásmin tád éno vasavo ní dhetana

10.038.01a | asmín na indra pr̥tsutaú yáśasvati
10.038.01b | śímīvati krándasi prā́va sātáye
10.038.01c | yátra góṣātā dhr̥ṣitéṣu khādíṣu
10.038.01d | víṣvak pátanti didyávo nr̥ṣā́hiye

10.038.02a | sá naḥ kṣumántaṁ sádane ví ūrṇuhi
10.038.02b | góarṇasaṁ rayím indra śravā́yiyam
10.038.02c | siyā́ma te jáyataḥ śakra medíno
10.038.02d | yáthā vayám uśmási tád vaso kr̥dhi

10.038.03a | yó no dā́sa ā́riyo vā puruṣṭuta
10.038.03b | ádeva indra yudháye cíketati
10.038.03c | asmā́bhiṣ ṭe suṣáhāḥ santu śátravas
10.038.03d | tváyā vayáṁ tā́n vanuyāma saṁgamé

10.038.04a | yó dabhrébhir háviyo yáś ca bhū́ribhir
10.038.04b | yó abhī́ke varivovín nr̥ṣā́hiye
10.038.04c | táṁ vikhādé sásnim adyá śrutáṁ náram
10.038.04d | arvā́ñcam índram ávase karāmahe

10.038.05a | svavŕ̥jaṁ hí tvā́m ahám indra śuśráva
10.038.05b | anānudáṁ vr̥ṣabha radhracódanam
10.038.05c | prá muñcasva pári kútsād ihā́ gahi
10.038.05d | kím u tvā́vān muṣkáyor baddhá āsate

10.039.01a | yó vām párijmā suvŕ̥d aśvinā rátho
10.039.01b | doṣā́m uṣā́so háviyo havíṣmatā
10.039.01c | śaśvattamā́sas tám u vām idáṁ vayám
10.039.01d | pitúr ná nā́ma suhávaṁ havāmahe

10.039.02a | codáyataṁ sūnŕ̥tāḥ pínvataṁ dhíya
10.039.02b | út púraṁdhīr īrayataṁ tád uśmasi
10.039.02c | yaśásam bhāgáṁ kr̥ṇutaṁ no aśvinā
10.039.02d | sómaṁ ná cā́rum maghávatsu nas kr̥tam

10.039.03a | amājúraś cid bhavatho yuvám bhágo
10.039.03b | anāśóś cid avitā́rāpamásya cit
10.039.03c | andhásya cin nāsatiyā kr̥śásya cid
10.039.03d | yuvā́m íd āhur bhiṣájā rutásya cit

10.039.04a | yuváṁ cyávānaṁ sanáyaṁ yáthā rátham
10.039.04b | púnar yúvānaṁ caráthāya takṣathuḥ
10.039.04c | níṣ ṭaugriyám ūhathur adbhiyás pári
10.039.04d | víśvét tā́ vāṁ sávaneṣu pravā́ciyā

10.039.05a | purāṇā́ vāṁ vīríyā prá bravā jáne
10.039.05b | átho hāsathur bhiṣájā mayobhúvā
10.039.05c | tā́ vāṁ nú návyāv ávase karāmahe
10.039.05d | ayáṁ nāsatyā śrád arír yáthā dádhat

10.039.06a | iyáṁ vām ahve śr̥ṇutám me aśvinā
10.039.06b | putrā́yeva pitárā máhya@ śikṣatam
10.039.06c | ánāpir ájñā asajātiyā́matiḥ
10.039.06d | purā́ tásyā abhíśaster áva spr̥tam

10.039.07a | yuváṁ ráthena vimadā́ya śundhyúvaṁ
10.039.07b | ní ūhathuḥ purumitrásya yóṣaṇām
10.039.07c | yuváṁ hávaṁ vadhrimatyā́ agachataṁ
10.039.07d | yuváṁ súṣutiṁ cakrathuḥ púraṁdhaye

10.039.08a | yuváṁ víprasya jaraṇā́m upeyúṣaḥ
10.039.08b | púnaḥ kalér akr̥ṇutaṁ yúvad váyaḥ
10.039.08c | yuváṁ vándanam r̥śyadā́d úd ūpathur
10.039.08d | yuváṁ sadyó viśpálām étave kr̥thaḥ

10.039.09a | yuváṁ ha rebháṁ vr̥ṣaṇā gúhā hitám
10.039.09b | úd airayatam mamr̥vā́ṁsam aśvinā
10.039.09c | yuvám r̥bī́sam utá taptám átraya
10.039.09d | ómanvantaṁ cakrathuḥ saptávadhraye

10.039.10a | yuváṁ śvetám pedáve aśvinā́śuvaṁ
10.039.10b | navábhir vā́jair navatī́ ca vājínam
10.039.10c | carkŕ̥tiyaṁ dadathur drāvayátsakham
10.039.10d | bhágaṁ ná nŕ̥bhyo háviyam mayobhúvam

10.039.11a | ná táṁ rājānāv adite kútaś caná
10.039.11b | nā́ṁho aśnoti duritáṁ nákir bhayám
10.039.11c | yám aśvinā suhavā rudravartanī
10.039.11d | puroratháṁ kr̥ṇutháḥ pátniyā sahá

10.039.12a | ā́ téna yātam mánaso jávīyasā
10.039.12b | ráthaṁ yáṁ vām r̥bhávaś cakrúr aśvinā
10.039.12c | yásya yóge duhitā́ jā́yate divá
10.039.12d | ubhé áhanī sudíne vivásvataḥ

10.039.13a | tā́ vartír yātaṁ jayúṣā ví párvatam
10.039.13b | ápinvataṁ śayáve dhenúm aśvinā
10.039.13c | vŕ̥kasya cid vártikām antár āsíyād
10.039.13d | yuváṁ śácībhir grasitā́m amuñcatam

10.039.14a | etáṁ vāṁ stómam aśvināv akarma
10.039.14b | átakṣāma ̀ bhŕ̥gavo ná rátham
10.039.14c | ní amr̥kṣāma yóṣaṇāṁ ná márye
10.039.14d | nítyaṁ ná sūnúṁ tánayaṁ dádhānāḥ

10.040.01a | ráthaṁ yáantaṁ kúha kó ha vāṁ narā
10.040.01b | práti dyumántaṁ suvitā́ya bhūṣati
10.040.01c | prātaryā́vāṇaṁ vibhúvaṁ viśé-viśe
10.040.01d | vástor-vastor váhamānaṁ dhiyā́ śámi

10.040.02a | kúha svid doṣā́ kúha vástor aśvínā
10.040.02b | kúhābhipitváṁ karataḥ kúhoṣatuḥ
10.040.02c | kó vāṁ śayutrā́ vidháveva deváram
10.040.02d | máryaṁ ná yóṣā kr̥ṇute sadhástha ā́

10.040.03a | prātár jarethe jaraṇéva kā́payā
10.040.03b | vástor-vastor yajatā́ gachatho gr̥hám
10.040.03c | kásya dhvasrā́ bhavathaḥ kásya vā narā
10.040.03d | rājaputréva sávanā́va gachathaḥ

10.040.04a | yuvā́m mr̥géva vāraṇā́ mr̥gaṇyávo
10.040.04b | doṣā́ vástor havíṣā ní hvayāmahe
10.040.04c | yuváṁ hótrām r̥tuthā́ júhvate narā
10.040.04d | íṣaṁ jánāya vahathaḥ śubhas patī

10.040.05a | yuvā́ṁ ha ghóṣā pári aśvinā yatī́
10.040.05b | rā́jña ūce duhitā́ pr̥ché vāṁ narā
10.040.05c | bhūtám me áhna utá bhūtam aktáve
10.040.05d | áśvāvate rathíne śaktam árvate

10.040.06a | yuváṁ kavī́ ṣṭhaḥ pári aśvinā ráthaṁ
10.040.06b | víśo ná kútso jaritúr naśāyathaḥ
10.040.06c | yuvór ha mákṣā pári aśvinā mádhu
10.040.06d | āsā́ bharata niṣkr̥táṁ ná yóṣaṇā

10.040.07a | yuváṁ ha bhujyúṁ yuvám aśvinā váśaṁ
10.040.07b | yuváṁ śiñjā́ram uśánām úpārathuḥ
10.040.07c | yuvó rárāvā& pári sakhyám āsate
10.040.07d | yuvór ahám ávasā sumnám ā́ cake

10.040.08a | yuváṁ ha kr̥śáṁ yuvám aśvinā śayúṁ
10.040.08b | yuváṁ vidhántaṁ vidhávām uruṣyathaḥ
10.040.08c | yuváṁ saníbhya stanáyantam aśvinā
10.040.08d | ápa vrajám ūrṇuthaḥ saptáāsiyam

10.040.09a | jániṣṭa yóṣā patáyat kanīnakó
10.040.09b | ví cā́ruhan vīrúdho daṁsánā ánu
10.040.09c | ā́smai rīyante nivanéva síndhavo
10.040.09d | asmā́ áhne bhavati tát patitvanám

10.040.10a | jīváṁ rudanti ví mayante adhvaré
10.040.10b | dīrghā́m ánu prásitiṁ dīdhiyur náraḥ
10.040.10c | vāmám pitŕ̥bhyo yá idáṁ sameriré
10.040.10d | máyaḥ pátibhyo jánayaḥ pariṣváje

10.040.11a | ná tásya vidma tád u ṣú prá vocata
10.040.11b | yúvā ha yád yuvatyā́ḥ kṣéti yóniṣu
10.040.11c | priyósriyasya vr̥ṣabhásya retíno
10.040.11d | gr̥háṁ gamema aśvinā tád uśmasi

10.040.12a | ā́ vām agan sumatír vājinīvasū
10.040.12b | ní aśvinā hr̥tsú kā́mā ayaṁsata
10.040.12c | ábhūtaṁ gopā́ mithunā́ śubhas patī
10.040.12d | priyā́ aryamṇó dúriyām̐ aśīmahi

10.040.13a | tā́ mandasānā́ mánuṣo duroṇá ā́
10.040.13b | dhattáṁ rayíṁ sahávīraṁ vacasyáve
10.040.13c | kr̥táṁ tīrtháṁ suprapāṇáṁ śubhas patī
10.040.13d | sthāṇúm patheṣṭhā́m ápa durmatíṁ hatam

10.040.14a | kúva svid adyá katamā́su aśvínā
10.040.14b | vikṣú dasrā́ mādayete śubhás pátī
10.040.14c | ká īṁ ní yeme katamásya jagmatur
10.040.14d | víprasya vā yájamānasya vā gr̥hám

10.041.01a | samānám u tyám puruhūtám ukthíyaṁ
10.041.01b | ráthaṁ tricakráṁ sávanā gánigmatam
10.041.01c | párijmānaṁ vidathíyaṁ suvr̥ktíbhir
10.041.01d | vayáṁ víuṣṭā uṣáso havāmahe

10.041.02a | prātaryújaṁ nāsatyā ádhi tiṣṭhathaḥ
10.041.02b | prātaryā́vāṇam madhuvā́hanaṁ rátham
10.041.02c | víśo yéna gáchatho yájvarīr narā
10.041.02d | kīréś cid yajñáṁ hótr̥mantam aśvinā

10.041.03a | adhvaryúṁ vā mádhupāṇiṁ suhástiyam
10.041.03b | agnídhaṁ vā dhr̥tádakṣaṁ dámūnasam
10.041.03c | víprasya vā yát sávanāni gáchatho
10.041.03d | áta ā́ yātam madhupéyam aśvinā

10.042.01a | ásteva sú prataráṁ lā́yam ásyan
10.042.01b | bhū́ṣann iva prá bharā stómam asmai
10.042.01c | vācā́ viprās tarata vā́cam aryó
10.042.01d | ní rāmaya jaritaḥ sóma índram

10.042.02a | dóhena gā́m úpa śikṣā sákhāyam
10.042.02b | prá bodhaya jaritar jārám índram
10.042.02c | kóśaṁ ná pūrṇáṁ vásunā nír̥ṣṭam
10.042.02d | ā́ cyāvaya maghadéyāya śū́ram

10.042.03a | kím aṅgá tvā maghavan bhojám āhuḥ
10.042.03b | śiśīhí mā śiśayáṁ tvā śr̥ṇomi
10.042.03c | ápnasvatī máma dhī́r astu śakra
10.042.03d | vasuvídam bhágam indrā́ bharā naḥ

10.042.04a | tuvā́ṁ jánā mamasatyéṣu indra
10.042.04b | saṁtasthānā́ ví hvayante samīké
10.042.04c | átrā yújaṁ kr̥ṇute yó havíṣmān
10.042.04d | nā́sunvatā sakhiyáṁ vaṣṭi śū́raḥ

10.042.05a | dhánaṁ ná syandrám bahuláṁ yó asmai
10.042.05b | tīvrā́n sómām̐ āsunóti práyasvān
10.042.05c | tásmai śátrūn sutúkān prātár áhno
10.042.05d | ní suáṣṭrān yuváti hánti vr̥trám

10.042.06a | yásmin vayáṁ dadhimā́ śáṁsam índre
10.042.06b | yáḥ śiśrā́ya maghávā kā́mam asmé
10.042.06c | ārā́c cit sán bhayatām asya śátrur
10.042.06d | ní asmai dyumnā́ jániyā namantām

10.042.07a | ārā́c chátrum ápa bādhasva dūrám
10.042.07b | ugró yáḥ śámbaḥ puruhūta téna
10.042.07c | asmé dhehi yávamad gómad indra
10.042.07d | kr̥dhī́ dhíyaṁ jaritré vā́jaratnām

10.042.08a | prá yám antár vr̥ṣasavā́so ágman
10.042.08b | tīvrā́ḥ sómā bahulā́ntāsa índram
10.042.08c | nā́ha dāmā́nam maghávā ní yaṁsan
10.042.08d | ní sunvaté vahati bhū́ri vāmám

10.042.09a | utá prahā́m atidī́vyā jayāti
10.042.09b | kr̥táṁ yác chvaghnī́ vicinóti kālé
10.042.09c | yó devákāmo ná dhánā ruṇaddhi
10.042.09d | sám ít táṁ rāyā́ sr̥jati svadhā́vān

10.042.10a | góbhiṣ ṭarema ámatiṁ durévāṁ
10.042.10b | yávena kṣúdham puruhūta víśvām
10.042.10c | vayáṁ rā́jabhiḥ prathamā́ dhánāni
10.042.10d | asmā́kena vr̥jánenā jayema

10.042.11a | bŕ̥haspátir naḥ pári pātu paścā́d
10.042.11b | utóttarasmād ádharād aghāyóḥ
10.042.11c | índraḥ purástād utá madhyató naḥ
10.042.11d | sákhā sákhibhyo várivaḥ kr̥ṇotu

10.043.01a | áchā ma índram matáyaḥ suvarvídaḥ
10.043.01b | sadhrī́cīr víśvā uśatī́r anūṣata
10.043.01c | pári ṣvajante jánayo yáthā pátim
10.043.01d | máryaṁ ná śundhyúm maghávānam ūtáye

10.043.02a | ná ghā tuvadríg ápa veti me mánas
10.043.02b | tuvé ít kā́mam puruhūta śiśraya
10.043.02c | rā́jeva dasma ní ṣadó 'dhi barhíṣi
10.043.02d | asmín sú sóme avapā́nam astu te

10.043.03a | viṣūvŕ̥d índro ámater utá kṣudháḥ
10.043.03b | sá íd rāyó maghávā vásva īśate
10.043.03c | tásyéd imé pravaṇé saptá síndhavo
10.043.03d | váyo vardhanti vr̥ṣabhásya śuṣmíṇaḥ

10.043.04a | váyo ná vr̥kṣáṁ supalāśám ā́sadan
10.043.04b | sómāsa índram mandínaś camūṣádaḥ
10.043.04c | praíṣām ánīkaṁ śávasā dávidyutad
10.043.04d | vidát súvar mánave jyótir ā́riyam

10.043.05a | kr̥táṁ ná śvaghnī́ ví cinoti dévane
10.043.05b | saṁvárgaṁ yán maghávā sū́riyaṁ jáyat
10.043.05c | ná tát te anyó ánu vīríyaṁ śakan
10.043.05d | ná purāṇó maghavan nótá nū́tanaḥ

10.043.06a | víśaṁ-viśam maghávā páry aśāyata
10.043.06b | jánānāṁ dhénā avacā́kaśad vŕ̥ṣā
10.043.06c | yásyā́ha śakráḥ sávaneṣu ráṇyati
10.043.06d | sá tīvraíḥ sómaiḥ sahate pr̥tanyatáḥ

10.043.07a | ā́po ná síndhum abhí yát samákṣaran
10.043.07b | sómāsa índraṁ kuliyā́ iva hradám
10.043.07c | várdhanti víprā máho asya sā́dane
10.043.07d | yávaṁ ná vr̥ṣṭír diviyéna dā́nunā

10.043.08a | vŕ̥ṣā ná kruddháḥ patayad rájassu ā́
10.043.08b | yó aryápatnīr ákr̥ṇod imā́ apáḥ
10.043.08c | sá sunvaté maghávā jīrádānave
10.043.08d | ávindaj jyótir mánave havíṣmate

10.043.09a | új jāyatām paraśúr jyótiṣā sahá
10.043.09b | bhūyā́ r̥tásya sudúghā purāṇavát
10.043.09c | ví rocatām aruṣó bhānúnā śúciḥ
10.043.09d | súvar ṇá śukráṁ śuśucīta sátpatiḥ

10.043.10a | góbhiṣ ṭarema ámatiṁ durévāṁ
10.043.10b | yávena kṣúdham puruhūta víśvām
10.043.10c | vayáṁ rā́jabhiḥ prathamā́ dhánāni
10.043.10d | asmā́kena vr̥jánenā jayema

10.043.11a | bŕ̥haspátir naḥ pári pātu paścā́d
10.043.11b | utóttarasmād ádharād aghāyóḥ
10.043.11c | índraḥ purástād utá madhyató naḥ
10.043.11d | sákhā sákhibhyo várivaḥ kr̥ṇotu

10.044.01a | ā́ yātu índraḥ svápatir mádāya
10.044.01b | yó dhármaṇā tūtujānás túviṣmān
10.044.01c | pratvakṣāṇó áti víśvā sáhāṁsi
10.044.01d | apāréṇa mahatā́ vŕ̥ṣṇiyena

10.044.02a | suṣṭhā́mā ráthaḥ suyámā hárī te
10.044.02b | mimyákṣa vájro nr̥pate gábhastau
10.044.02c | śī́bhaṁ rājan supáthā́ yāhi arvā́ṅ
10.044.02d | várdhāma te papúṣo vŕ̥ṣṇiyāni

10.044.03a | éndravā́ho nr̥pátiṁ vájrabāhum
10.044.03b | ugrám ugrā́sas taviṣā́sa enam
10.044.03c | prátvakṣasaṁ vr̥ṣabháṁ satyáśuṣmam
10.044.03d | ém asmatrā́ sadhamā́do vahantu

10.044.04a | evā́ pátiṁ droṇasā́caṁ sácetasam
10.044.04b | ūrjá skambháṁ dharúṇa ā́ vr̥ṣāyase
10.044.04c | ójaḥ kr̥ṣva sáṁ gr̥bhāya tuvé ápi
10.044.04d | áso yáthā kenipā́nām inó vr̥dhé

10.044.05a | gámann asmé vásūni ā́ hí śáṁsiṣaṁ
10.044.05b | suāśíṣam bháram ā́ yāhi somínaḥ
10.044.05c | tvám īśiṣe sā́smín ā́ satsi barhíṣi
10.044.05d | anādhr̥ṣyā́ táva pā́trāṇi dhármaṇā

10.044.06a | pŕ̥thak prā́yan prathamā́ deváhūtayo
10.044.06b | ákr̥ṇvata śravasíyāni duṣṭárā
10.044.06c | ná yé śekúr yajñíyāṁ nā́vam ārúham
10.044.06d | īrmaívá té ní aviśanta képayaḥ

10.044.07a | evaívā́pāg ápare santu dūḍhiyó
10.044.07b | áśvā yéṣāṁ duryúja āyuyujré
10.044.07c | itthā́ yé prā́g úpare sánti dāváne
10.044.07d | purū́ṇi yátra vayúnāni bhójanā

10.044.08a | girī́m̐r ájrān réjamānām̐ adhārayad
10.044.08b | diyaúḥ krandad antárikṣāṇi kopayat
10.044.08c | samīcīné dhiṣáṇe ví ṣkabhāyati
10.044.08d | vŕ̥ṣṇaḥ pītvā́ máda ukthā́ni śaṁsati

10.044.09a | imám bibharmi súkr̥taṁ te aṅkuśáṁ
10.044.09b | yénārujā́si maghavañ chaphārújaḥ
10.044.09c | asmín sú te sávane astu okíyaṁ
10.044.09d | sutá iṣṭaú maghavan bodhi ā́bhagaḥ

10.044.10a | góbhiṣ ṭarema ámatiṁ durévāṁ
10.044.10b | yávena kṣúdham puruhūta víśvām
10.044.10c | vayáṁ rā́jabhiḥ prathamā́ dhánāni
10.044.10d | asmā́kena vr̥jánenā jayema

10.044.11a | bŕ̥haspátir naḥ pári pātu paścā́d
10.044.11b | utóttarasmād ádharād aghāyóḥ
10.044.11c | índraḥ purástād utá madhyató naḥ
10.044.11d | sákhā sákhibhyo várivaḥ kr̥ṇotu

10.045.01a | divás pári prathamáṁ jajñe agnír
10.045.01b | asmád dvitī́yam pári jātávedāḥ
10.045.01c | tr̥tī́yam apsú nr̥máṇā ájasram
10.045.01d | índhāna enaṁ jarate suādhī́ḥ

10.045.02a | vidmā́ te agne treedhā́ trayā́ṇi
10.045.02b | vidmā́ te dhā́ma víbhr̥tā purutrā́
10.045.02c | vidmā́ te nā́ma paramáṁ gúhā yád
10.045.02d | vidmā́ tám útsaṁ yáta ājagántha

10.045.03a | samudré tvā nr̥máṇā apsú antár
10.045.03b | nr̥cákṣā īdhe divó agna ū́dhan
10.045.03c | tr̥tī́ye tvā rájasi tasthivā́ṁsam
10.045.03d | apā́m upásthe mahiṣā́ avardhan

10.045.04a | ákrandad agní stanáyann iva dyaúḥ
10.045.04b | kṣā́mā rérihad vīrúdhaḥ samañján
10.045.04c | sadyó jajñānó ví hī́m iddhó ákhyad
10.045.04d | ā́ ródasī bhānúnā bhāti antáḥ

10.045.05a | śrīṇā́m udāró dharúṇo rayīṇā́m
10.045.05b | manīṣā́ṇām prā́rpaṇaḥ sómagopāḥ
10.045.05c | vásuḥ sūnúḥ sáhaso apsú rā́jā
10.045.05d | ví bhāti ágra uṣásām idhānáḥ

10.045.06a | víśvasya ketúr bhúvanasya gárbha
10.045.06b | ā́ ródasī apr̥ṇāj jā́yamānaḥ
10.045.06c | vīḷúṁ cid ádrim abhinat parāyáñ
10.045.06d | jánā yád agním áyajanta páñca

10.045.07a | *uśík pavākó+ aratíḥ sumedhā́
10.045.07b | márteṣu agnír amŕ̥to ní dhāyi
10.045.07c | íyarti dhūmám aruṣám bháribhrad
10.045.07d | úc chukréṇa śocíṣā dyā́m ínakṣan

10.045.08a | dr̥śānó rukmá urviyā́ ví adyaud
10.045.08b | durmárṣam ā́yuḥ śriyé rucānáḥ
10.045.08c | agnír amŕ̥to abhavad váyobhir
10.045.08d | yád enaṁ diyaúr janáyat surétāḥ

10.045.09a | yás te adyá kr̥ṇávad bhadraśoce
10.045.09b | apūpáṁ deva ghr̥távantam agne
10.045.09c | prá táṁ naya prataráṁ vásyo ácha
10.045.09d | abhí sumnáṁ devábhaktaṁ yaviṣṭha

10.045.10a | ā́ tám bhaja sauśravaséṣu agna
10.045.10b | ukthá-uktha ā́ bhaja śasyámāne
10.045.10c | priyáḥ sū́rye priyó agnā́ bhavāti
10.045.10d | új jāténa bhinádad új jánitvaiḥ

10.045.11a | tuvā́m agne yájamānā ánu dyū́n
10.045.11b | víśvā vásu dadhire vā́riyāṇi
10.045.11c | tváyā sahá dráviṇam ichámānā
10.045.11d | vrajáṁ gómantam uśíjo ví vavruḥ

10.045.12a | ástāvi agnír naráaṁ suśévo
10.045.12b | vaiśvānará ŕ̥ṣibhiḥ sómagopāḥ
10.045.12c | adveṣé dyā́vāpr̥thivī́ huvema
10.045.12d | dévā dhattá rayím asmé suvī́ram

10.046.01a | prá hótā jātó mahā́n nabhovín
10.046.01b | nr̥ṣádvā sīdad apā́m upásthe
10.046.01c | dádhir yó dhā́yi sá te váyāṁsi
10.046.01d | yantā́ vásūni vidhaté tanūpā́ḥ

10.046.02a | imáṁ vidhánto apā́ṁ sadhásthe
10.046.02b | paśúṁ ná naṣṭám padaír ánu gman
10.046.02c | gúhā cátantam uśíjo námobhir
10.046.02d | ichánto dhī́rā bhŕ̥gavo avindan

10.046.03a | imáṁ tritó bhū́ri avindad ichán
10.046.03b | vaibhūvasó mūrdháni ághniyāyāḥ
10.046.03c | sá śévr̥dho jātá ā́ harmiyéṣu
10.046.03d | nā́bhir yúvā bhavati rocanásya

10.046.04a | mandráṁ hótāram uśíjo námobhiḥ
10.046.04b | prā́ñcaṁ yajñáṁ netā́ram adhvarā́ṇām
10.046.04c | *viśā́m akr̥ṇvann aratím pavākáṁ+
10.046.04d | havyavā́haṁ dádhato mā́nuṣeṣu

10.046.05a | prá bhūr jáyantam mahā́ṁ vipodhā́m
10.046.05b | mūrā́ ámūram purā́ṁ darmā́ṇam
10.046.05c | náyanto gárbhaṁ vanā́ṁ dhíyaṁ dhur
10.046.05d | híriśmaśruṁ ná árvāṇaṁ dhánarcam

10.046.06a | ní pastíyāsu tritá stabhūyán
10.046.06b | párivīto yónau sīdad antáḥ
10.046.06c | átaḥ saṁgŕ̥bhyā viśā́ṁ dámūnā
10.046.06d | vídharmaṇā ayantraír īyate nr̥ŕ̥n

10.046.07a | asyā́járāso damā́m arítrā
10.046.07b | *arcáddhūmāso agnáyaḥ pavākā́ḥ+
10.046.07c | śvitīcáyaḥ śvātrā́so bhuraṇyávo
10.046.07d | vanarṣádo vāyávo ná sómāḥ

10.046.08a | prá jihváyā bharate vépo agníḥ
10.046.08b | prá vayúnāni cétasā pr̥thivyā́ḥ
10.046.08c | *tám āyávaḥ śucáyantam pavākám+
10.046.08d | mandráṁ hótāraṁ dadhire yájiṣṭham

10.046.09a | dyā́vā yám agním pr̥thivī́ jániṣṭām
10.046.09b | ā́pas tváṣṭā bhŕ̥gavo yáṁ sáhobhiḥ
10.046.09c | īḷéniyam prathamám mātaríśvā
10.046.09d | devā́s tatakṣur mánave yájatram

10.046.10a | yáṁ tvā devā́ dadhiré havyavā́ham
10.046.10b | puruspŕ̥ho mā́nuṣāso yájatram
10.046.10c | sá yā́mann agne stuvaté váyo dhāḥ
10.046.10d | prá devayán yaśásaḥ sáṁ hí pūrvī́ḥ

10.047.01a | jagr̥bhmā́ te dákṣiṇam indra hástaṁ
10.047.01b | vasūyávo vasupate vásūnām
10.047.01c | vidmā́ hí tvā gópatiṁ śūra gónām
10.047.01d | asmábhyaṁ citráṁ vŕ̥ṣaṇaṁ rayíṁ dāḥ

10.047.02a | suāyudháṁ suávasaṁ sunītháṁ
10.047.02b | cátuḥsamudraṁ dharúṇaṁ rayīṇā́m
10.047.02c | carkŕ̥tiyaṁ śáṁsiyam bhū́rivāram
10.047.02d | asmábhyaṁ citráṁ vŕ̥ṣaṇaṁ rayíṁ dāḥ

10.047.03a | subráhmāṇaṁ devávantam br̥hántam
10.047.03b | urúṁ gabhīrám pr̥thúbudhnam indra
10.047.03c | śrutárṣim@ ugrám abhimātiṣā́ham
10.047.03d | asmábhyaṁ citráṁ vŕ̥ṣaṇaṁ rayíṁ dāḥ

10.047.04a | sanádvājaṁ vípravīraṁ tárutraṁ
10.047.04b | dhanaspŕ̥taṁ śūśuvā́ṁsaṁ sudákṣam
10.047.04c | dasyuhánam pūrbhídam indra satyám
10.047.04d | asmábhyaṁ citráṁ vŕ̥ṣaṇaṁ rayíṁ dāḥ

10.047.05a | áśvāvantaṁ rathínaṁ vīrávantaṁ
10.047.05b | sahasríṇaṁ śatínaṁ vā́jam indra
10.047.05c | bhadrávrātaṁ vípravīraṁ suarṣā́m
10.047.05d | asmábhyaṁ citráṁ vŕ̥ṣaṇaṁ rayíṁ dāḥ

10.047.06a | prá saptágum r̥tádhītiṁ sumedhā́m
10.047.06b | bŕ̥haspátim matír áchā jigāti
10.047.06c | yá āṅgirasó námasopasádyo
10.047.06d | asmábhyaṁ citráṁ vŕ̥ṣaṇaṁ rayíṁ dāḥ

10.047.07a | vánīvāno máma dūtā́sa índraṁ
10.047.07b | stómāś caranti sumatī́r iyānā́ḥ
10.047.07c | hr̥dispŕ̥śo mánasā vacyámānā
10.047.07d | asmábhyaṁ citráṁ vŕ̥ṣaṇaṁ rayíṁ dāḥ

10.047.08a | yát tuvā yā́mi daddhí tán na indra
10.047.08b | br̥hántaṁ kṣáyam ásamaṁ jánānām
10.047.08c | abhí tád dyā́vāpr̥thivī́ gr̥ṇītām
10.047.08d | asmábhyaṁ citráṁ vŕ̥ṣaṇaṁ rayíṁ dāḥ

10.048.01a | ahám bhuvaṁ vásunaḥ pūrviyás pátir
10.048.01b | aháṁ dhánāni sáṁ jayāmi śáśvataḥ
10.048.01c | máaṁ havante pitáraṁ ná jantávo
10.048.01d | aháṁ dāśúṣe ví bhajāmi bhójanam

10.048.02a | ahám índro ródho vákṣo átharvaṇas
10.048.02b | tritā́ya gā́ ajanayam áher ádhi
10.048.02c | aháṁ dásyubhyaḥ pári nr̥mṇám ā́ dade
10.048.02d | gotrā́ śíkṣan dadhīcé mātaríśvane

10.048.03a | máhyaṁ tváṣṭā vájram atakṣad āyasám
10.048.03b | máyi devā́so avr̥jann ápi krátum
10.048.03c | mámā́nīkaṁ sū́riyasyeva duṣṭáram
10.048.03d | mā́m ā́ryanti kr̥téna kártuvena ca

10.048.04a | ahám etáṁ gavyáyam áśviyam paśúm
10.048.04b | purīṣíṇaṁ sā́yakenā hiraṇyáyam
10.048.04c | purū́ sahásrā ní śiśāmi dāśúṣe
10.048.04d | yán mā sómāsa ukthíno ámandiṣuḥ

10.048.05a | ahám índro ná párā jigya íd dhánaṁ
10.048.05b | ná mr̥tyáve áva tasthe kádā caná
10.048.05c | sómam ín mā sunvánto yācatā vásu
10.048.05d | ná me pūravaḥ sakhiyé riṣāthana

10.048.06a | ahám etā́ñ chā́śvasato duvā́-duvā
10.048.06b | índraṁ yé vájraṁ yudháye ákr̥ṇvata
10.048.06c | āhváyamānām̐ áva hánmanāhanaṁ
10.048.06d | dr̥r̥ḷhā́+ vádann ánamasyur namasvínaḥ

10.048.07a | abhī́dám ékam éko asmi niṣṣā́ḷ
10.048.07b | abhī́ duvā́ kím u tráyaḥ karanti
10.048.07c | khále ná parṣā́n práti hanmi bhū́ri
10.048.07d | kím mā nindanti śátravo anindrā́ḥ

10.048.08a | aháṁ guṅgúbhyo atithigvám íṣkaram
10.048.08b | íṣaṁ ná vr̥tratúraṁ vikṣú dhārayam
10.048.08c | yát parṇayaghná utá vā karañjahé
10.048.08d | prā́hám mahé vr̥trahátye áśuśravi

10.048.09a | prá me námī sāpyá iṣé bhujé bhuud
10.048.09b | gávām éṣe sakhiyā́ kr̥ṇuta dvitā́
10.048.09c | didyúṁ yád asya samithéṣu maṁháyam
10.048.09d | ā́d íd enaṁ śáṁsiyam ukthíyaṁ karam

10.048.10a | prá némasmin dadr̥śe sómo antár
10.048.10b | gopā́ némam āvír asthā́ kr̥ṇoti
10.048.10c | sá tigmáśr̥ṅgaṁ vr̥ṣabháṁ yúyutsan
10.048.10d | druhás tasthau bahulé baddhó antáḥ

10.048.11a | ādityā́nāṁ vásūnāṁ rudríyāṇāṁ
10.048.11b | devó devā́nāṁ ná mināmi dhā́ma
10.048.11c | té mā bhadrā́ya śávase tatakṣur
10.048.11d | áparājitam ástr̥tam áṣāḷham

10.049.01a | aháṁ daaṁ gr̥ṇaté pū́rviyaṁ vásu
10.049.01b | ahám bráhma kr̥ṇavam máhya@ várdhanam
10.049.01c | ahám bhuvaṁ yájamānasya coditā́
10.049.01d | áyajvanaḥ sākṣi víśvasmin bháre

10.049.02a | máaṁ dhur índaraṁ+ nā́ma devátā
10.049.02b | diváś ca gmáś ca apáaṁ ca jantávaḥ
10.049.02c | aháṁ hárī vŕ̥ṣaṇā vívratā raghū́
10.049.02d | aháṁ vájraṁ śávase dhr̥ṣṇú ā́ dade

10.049.03a | ahám átkaṁ kaváye śiśnathaṁ háthair
10.049.03b | aháṁ kútsam ̀ āvam ābhír ūtíbhiḥ
10.049.03c | aháṁ śúṣṇasya śnáthitā vádhar yamaṁ
10.049.03d | ná yó rará ā́riyaṁ nā́ma dásyave

10.049.04a | ahám pitéva vetasū́m̐r abhíṣṭaye
10.049.04b | túgraṁ kútsāya smádibhaṁ ca randhayam
10.049.04c | ahám bhuvaṁ yájamānasya rājáni
10.049.04d | prá yád bháre tújaye ná priyā́dhŕ̥ṣe

10.049.05a | aháṁ randhayam mŕ̥gayaṁ śrutárvaṇe
10.049.05b | yán mā́jihīta vayúnā canā́nuṣák
10.049.05c | aháṁ veśáṁ ̀ namrám āyáve 'karam
10.049.05d | aháṁ sávyāya páḍgr̥bhim arandhayam

10.049.06a | aháṁ sá yó návavāstvam br̥hádrathaṁ
10.049.06b | sáṁ vr̥tréva ̀ dā́saṁ vr̥trahā́rujam
10.049.06c | yád vardháyantam pratháyantam ānuṣág
10.049.06d | dūré pāré rájaso rocanā́karam

10.049.07a | aháṁ sū́ryasya pári yāmi āśúbhiḥ
10.049.07b | prá etaśébhir váhamāna ójasā
10.049.07c | yán mā sāvó mánuṣa ā́ha nirṇíja
10.049.07d | ŕ̥dhak kr̥ṣe ̀ dā́saṁ kŕ̥tviyaṁ háthaiḥ

10.049.08a | aháṁ saptahā́ náhuṣo náhuṣṭaraḥ
10.049.08b | prā́śrāvayaṁ śávasā turváśaṁ yádum
10.049.08c | aháṁ ní anyáṁ sáhasā sáhas karaṁ
10.049.08d | náva vrā́dhato navatíṁ ca vakṣayam

10.049.09a | aháṁ saptá sraváto dhārayaṁ vŕ̥ṣā
10.049.09b | dravitnúvaḥ pr̥thiviyā́ṁ sīrā́ ádhi
10.049.09c | ahám árṇāṁsi ví tirāmi sukrátur
10.049.09d | yudhā́ vidam mánave gātúm iṣṭáye

10.049.10a | aháṁ tád āsu dhārayaṁ yád āsu ná
10.049.10b | deváś caná tváṣṭā ádhārayad rúśat
10.049.10c | spārháṁ gávām ū́dhassu vakṣáṇāsu ā́
10.049.10d | mádhor mádhu śvā́triyaṁ sómam āśíram

10.049.11a | evā́ devā́m̐ índaro+ viviye nr̥ŕ̥n
10.049.11b | prá cyautnéna maghávā satyárādhāḥ
10.049.11c | víśvā ít tā́ te harivaḥ śacīvo
10.049.11d | abhí turā́saḥ svayaśo gr̥ṇanti

10.050.01a | prá vo mahé mándamānāya ándhaso
10.050.01b | árcā viśvā́narāya viśvābhúve
10.050.01c | índrasya yásya súmakhaṁ sáho máhi
10.050.01d | śrávo nr̥mṇáṁ ca ródasī saparyátaḥ

10.050.02a | só cin nú sákhyā náriya iná stutáś
10.050.02b | carkŕ̥tiya índaro+ mā́vate náre
10.050.02c | víśvāsu dhūrṣú vājakŕ̥tyeṣu satpate
10.050.02d | vr̥tré vā apsú abhí śūra mandase

10.050.03a | ké té nára indara+ yé ta iṣé
10.050.03b | yé te sumnáṁ sadhaníyam íyakṣān
10.050.03c | ké te vā́jāya asuryā\ya hinvire
10.050.03d | ké apsú svā́su urvárāsu paúṁsiye

10.050.04a | bhúvas tuvám indara+ bráhmaṇā mahā́n
10.050.04b | bhúvo víśveṣu sávaneṣu yajñíyaḥ
10.050.04c | bhúvo nŕ̥r̥ṁś cyautanó víśvasmin bháre
10.050.04d | *jyáyiṣṭhaś+ ca ̀ mántro viśvacarṣaṇe

10.050.05a | ávā nú kaṁ jyā́yān yajñávanaso
10.050.05b | mahī́ṁ ta ómātrāṁ kr̥ṣṭáyo viduḥ
10.050.05c | áso nú kam ajáro várdhāś ca
10.050.05d | víśvéd etā́ sávanā tūtumā́ kr̥ṣe

10.050.06a | etā́ víśvā sávanā tūtumā́ kr̥ṣe
10.050.06b | svayáṁ sūno sahaso yā́ni dadhiṣé
10.050.06c | várāya te pā́taraṁ+ dhármaṇe tánā
10.050.06d | yajñó mántro ̀ bráhma údyataṁ vácaḥ

10.050.07a | yé te vipra brahmakŕ̥taḥ suté sácā
10.050.07b | vásūnaaṁ ca vásunaś ca dāváne
10.050.07c | prá té sumnásya mánasā pathā́ bhuvan
10.050.07d | máde sutásya somiyásya ándhasaḥ

10.051.01a | mahát tád úlbaṁ stháviraṁ tád āsīd
10.051.01b | yénā́viṣṭitaḥ pravivéśithāpáḥ
10.051.01c | víśvā apaśyad bahudhā́ te agne
10.051.01d | jā́tavedas tanúvo devá ékaḥ

10.051.02a | kó mā dadarśa katamáḥ sá devó
10.051.02b | yó me tanvo\ bahudhā́ paryápaśyat
10.051.02c | kuvā́ha mitrāvaruṇā kṣiyanti
10.051.02d | agnér víśvāḥ samídho devayā́nīḥ

10.051.03a | aíchāma tvā bahudhā́ jātavedaḥ
10.051.03b | práviṣṭam agne apsú óṣadhīṣu
10.051.03c | táṁ tvā yamó acikec citrabhāno
10.051.03d | daśāntaruṣyā́d atirócamānam

10.051.04a | hotrā́d aháṁ varuṇa bíbhyad āyaṁ
10.051.04b | néd evá mā yunájann átra devā́ḥ
10.051.04c | tásya me tanvo\ bahudhā́ níviṣṭā
10.051.04d | etám árthaṁ ná ciketāhám agníḥ

10.051.05a | éhi mánur devayúr yajñákāmo
10.051.05b | araṁkŕ̥tyā támasi kṣeṣi agne
10.051.05c | sugā́n patháḥ kr̥ṇuhi devayā́nān
10.051.05d | váha havyā́ni sumanasyámānaḥ

10.051.06a | agnéḥ pū́rve bhrā́taro ártham etáṁ
10.051.06b | rathī́vā́dhvānam ánu ā́varīvuḥ
10.051.06c | tásmād bhiyā́ varuṇa dūrám āyaṁ
10.051.06d | gauró ná kṣepnór avije jiyā́yāḥ

10.051.07a | kurmás ta ā́yur ajáraṁ yád agne
10.051.07b | yáthā yuktó jātavedo ná ríṣyāḥ
10.051.07c | áthā vahāsi sumanasyámāno
10.051.07d | bhāgáṁ devébhyo havíṣaḥ sujāta

10.051.08a | prayājā́n me anuyājā́ṁś ca kévalān
10.051.08b | ū́rjasvantaṁ havíṣo datta bhāgám
10.051.08c | ghr̥táṁ cāpā́m púruṣaṁ caúṣadhīnām
10.051.08d | agnéś ca dīrghám ā́yur astu devāḥ

10.051.09a | táva prayājā́ anuyājā́ś ca kévala
10.051.09b | ū́rjasvanto havíṣaḥ santu bhāgā́ḥ
10.051.09c | távāgne yajñó ayám astu sárvas
10.051.09d | túbhyaṁ namantām pradíśaś cátasraḥ

10.052.01a | víśve devāḥ śāstána mā yáthehá
10.052.01b | hótā vr̥tó manávai yán niṣádya
10.052.01c | prá me brūta bhāgadhéyaṁ yáthā vo
10.052.01d | yéna pathā́ havyám ā́ vo váhāni

10.052.02a | aháṁ hótā ní asīdaṁ yájīyān
10.052.02b | víśve devā́ marúto mā junanti
10.052.02c | áhar-ahar aśvinā́dhvaryavaṁ vām
10.052.02d | brahmā́ samíd bhavati sā́hutir vām

10.052.03a | ayáṁ yó hótā kír u sá yamásya
10.052.03b | kám ápy ūhe yát samañjánti devā́ḥ
10.052.03c | áhar-ahar jāyate māsí-māsi
10.052.03d | áthā devā́ dadhire havyavā́ham

10.052.04a | máaṁ devā́ dadhire havyavā́ham
10.052.04b | ápamluktam bahú kr̥chrā́ cárantam
10.052.04c | agnír vidvā́n yajñáṁ naḥ kalpayāti
10.052.04d | páñcayāmaṁ trivŕ̥taṁ saptátantum

10.052.05a | ā́ vo yakṣi amr̥tatváṁ suvī́raṁ
10.052.05b | yáthā vo devā várivaḥ kárāṇi
10.052.05c | ā́ bāhuvór vájram índrasya dheyām
10.052.05d | áthemā́ víśvāḥ pŕ̥tanā jayāti

10.052.06a | trī́ṇi śatā́ trī́ sahásrāṇi agníṁ
10.052.06b | triṁśác ca devā́ náva cāsaparyan
10.052.06c | aúkṣan ghr̥taír ástr̥ṇan barhír asmā
10.052.06d | ā́d íd dhótāraṁ ní asādayanta

10.053.01a | yám aíchāma mánasā so\ 'yám ā́gād
10.053.01b | yajñásya vidvā́n páruṣaś cikitvā́n
10.053.01c | sá no yakṣad devátātā yájīyān
10.053.01d | ní hí ṣátsad ántaraḥ pū́rvo asmát

10.053.02a | árādhi hótā niṣádā yájīyān
10.053.02b | abhí práyāṁsi súdhitāni hí khyát
10.053.02c | yájāmahai yajñíyān hánta devā́m̐
10.053.02d | ī́ḷāmahā ī́ḍiyām̐ ā́jiyena

10.053.03a | sādhvī́m akar devávītiṁ no adyá
10.053.03b | yajñásya jihvā́m avidāma gúhyām
10.053.03c | sá ā́yur ā́gāt surabhír vásāno
10.053.03d | bhadrā́m akar deváhūtiṁ no adyá

10.053.04a | tád adyá vācáḥ prathamám masīya
10.053.04b | yénā́surām̐ abhí devā́ ásāma
10.053.04c | ū́rjāda utá yajñiyāsaḥ
10.053.04d | páñca janā máma hotráṁ juṣadhvam

10.053.05a | páñca jánā máma hotráṁ juṣantāṁ
10.053.05b | góojātā utá yé yajñíyāsaḥ
10.053.05c | pr̥thivī́ naḥ pā́rthivāt pātu áṁhaso
10.053.05d | antárikṣaṁ diviyā́t pātu asmā́n

10.053.06a | tántuṁ tanván rájaso bhānúm ánv ihi
10.053.06b | jyótiṣmataḥ pathó rakṣa dhiyā́ kr̥tā́n
10.053.06c | anulbaṇáṁ vayata jóguvām ápo
10.053.06d | mánur bhava janáyā daíviyaṁ jánam

10.053.07a | akṣānáho nahyatanotá somiyā
10.053.07b | íṣkr̥ṇudhvaṁ raśanā́ ótá piṁśata
10.053.07c | aṣṭā́vandhuraṁ vahatābhíto ráthaṁ
10.053.07d | yéna devā́so ánayann abhí priyám

10.053.08a | áśmanvatī rīyate sáṁ rabhadhvam
10.053.08b | út tiṣṭhata prá taratā sakhāyaḥ
10.053.08c | átrā jahāma yé ásann áśevāḥ
10.053.08d | śivā́n vayám út taremābhí vā́jān

10.053.09a | tváṣṭā māyā́ ved apásām apástamo
10.053.09b | bíbhrat pā́trā devapā́nāni śáṁtamā
10.053.09c | śíśīte nūnám paraśúṁ suāyasáṁ
10.053.09d | yéna vr̥ścā́d étaśo bráhmaṇas pátiḥ

10.053.10a | sató nūnáṁ kavayaḥ sáṁ śiśīta
10.053.10b | vā́śībhir yā́bhir amŕ̥tāya tákṣatha
10.053.10c | vidvā́ṁsaḥ padā́ gúhiyāni kartana
10.053.10d | yéna devā́so amr̥tatvám ānaśúḥ

10.053.11a | gárbhe yóṣām ádadhur vatsám āsáni
10.053.11b | apīcíyena mánasotá jihváyā
10.053.11c | sá viśvā́hā sumánā yogiyā́ abhí
10.053.11d | siṣāsánir vanate kārá íj jítim

10.054.01a | tā́ṁ sú te kīrtím maghavan mahitvā́
10.054.01b | yát tvā bhīté ródasī áhvayetām
10.054.01c | prā́vo devā́m̐ ā́tiro dā́sam ójaḥ
10.054.01d | prajā́yai tvasyai yád áśikṣa indra

10.054.02a | yád ácaras tanúvā vāvr̥dhānó
10.054.02b | bálānīndra prabruvāṇó jáneṣu
10.054.02c | māyét sā́ te yā́ni yuddhā́ni āhúr
10.054.02d | nā́dyá śátruṁ nanú purā́ vivitse

10.054.03a | ká u nú te mahimánaḥ samasya
10.054.03b | asmát pū́rva ŕ̥ṣayo ántam āpuḥ
10.054.03c | yán mātáraṁ ca pitáraṁ ca sākám
10.054.03d | ájanayathās tanúvaḥ suā́yāḥ

10.054.04a | catvā́ri te asuríyāṇi nā́ma
10.054.04b | ádābhiyāni mahiṣásya santi
10.054.04c | tuvám aṅgá tā́ni víśvāni vitse
10.054.04d | yébhiḥ kármāṇi maghavañ cakártha

10.054.05a | tuváṁ víśvā dadhiṣe kévalāni
10.054.05b | yā́ni āvír yā́ ca gúhā vásūni
10.054.05c | kā́mam ín me maghavan mā́ ví tārīs
10.054.05d | tvám ājñātā́ tuvám indrāsi dātā́

10.054.06a | yó ádadhāj jyótiṣi jyótir antár
10.054.06b | yó ásr̥jan mádhunā sám mádhūni
10.054.06c | ádha priyáṁ śūṣám índrāya mánma
10.054.06d | brahmakŕ̥to br̥hádukthād avāci

10.055.01a | dūré tán nā́ma gúhiyam parācaír
10.055.01b | yát tvā bhīté áhvayetāṁ vayodhaí
10.055.01c | úd astabhnāḥ pr̥thivī́ṁ dyā́m abhī́ke
10.055.01d | bhrā́tuḥ putrā́n maghavan titviṣāṇáḥ

10.055.02a | mahát tán nā́ma gúhiyam puruspŕ̥g
10.055.02b | yéna bhūtáṁ janáyo yéna bhávyam
10.055.02c | pratnáṁ jātáṁ jyótir yád asya
10.055.02d | priyám priyā́ḥ sám aviśanta páñca

10.055.03a | ā́ ródasī apr̥ṇād ótá mádhyam
10.055.03b | páñca devā́m̐ r̥tuśáḥ saptá-sapta
10.055.03c | cátustriṁśatā purudhā́ ví caṣṭe
10.055.03d | sárūpeṇa jyótiṣā vívratena

10.055.04a | yád uṣa aúchaḥ prathamā́ vibhā́nām
10.055.04b | ájanayo yéna puṣṭásya puṣṭám
10.055.04c | yát te jāmitvám ávaram párasyā
10.055.04d | mahán mahatyā́ asuratvám ékam

10.055.05a | vidhúṁ dadrāṇáṁ sámane bahūnā́ṁ
10.055.05b | yúvānaṁ sántam palitó jagāra
10.055.05c | devásya paśya kā́viyam mahitvā́
10.055.05d | adyā́ mamā́ra sá hiyáḥ sám āna

10.055.06a | śā́kmanā śākó aruṇáḥ suparṇá
10.055.06b | ā́ yó maháḥ śū́raḥ sanā́d ánīḷaḥ
10.055.06c | yác cikéta satyám ít tán ná móghaṁ
10.055.06d | vásu spārhám utá jétotá dā́tā

10.055.07a | aíbhir dade vŕ̥ṣṇiyā paúṁsiyāni
10.055.07b | yébhir aúkṣad vr̥trahátyāya vajrī́
10.055.07c | yé kármaṇaḥ kriyámāṇasya mahná
10.055.07d | r̥tekarmám udájāyanta devā́ḥ

10.055.08a | yujā́ kármāṇi janáyan viśvaújā
10.055.08b | aśastihā́ viśvámanās turāṣā́ṭ
10.055.08c | pītvī́ sómasya divá ā́ vr̥dhānáḥ
10.055.08d | śū́ro nír yudhā́ adhamad dásyūn

10.056.01a | idáṁ ta ékam pará ū ta ékaṁ
10.056.01b | tr̥tī́yena jyótiṣā sáṁ viśasva
10.056.01c | saṁvéśane tanúvaś cā́rur edhi
10.056.01d | priyó devā́nām paramé janítre

10.056.02a | tanū́ṣ ṭe vājin tanúvaṁ náyantī
10.056.02b | vāmám asmábhya@ dhā́tu śárma túbhyam
10.056.02c | áhruto mahó dharúṇāya devā́n
10.056.02d | divī́va jyótiḥ suvám ā́ mimīyāḥ

10.056.03a | vājī́ asi vā́jinenā suvenī́ḥ
10.056.03b | suvitá stómaṁ suvitó dívaṁ gāḥ
10.056.03c | suvitó dhárma prathamā́nu satyā́
10.056.03d | suvitó devā́n suvitó 'nu pátma

10.056.04a | mahimná eṣām pitáraś canéśire
10.056.04b | devā́ devéṣu adadhur ápi krátum
10.056.04c | sám avivyacur utá yā́ni átviṣur
10.056.04d | ā́ eṣāṁ tanū́ṣu ní viviśuḥ púnaḥ

10.056.05a | sáhobhir víśvam pári cakramū rájaḥ
10.056.05b | pū́rvā dhā́māni ámitā mímānāḥ
10.056.05c | tanū́ṣu víśvā bhúvanā ní yemire
10.056.05d | prā́sārayanta purudhá prajā́ ánu

10.056.06a | dvídhā sūnávo ásuraṁ suvarvídam
10.056.06b | ā́sthāpayanta tr̥tī́yena kármaṇā
10.056.06c | suvā́m prajā́m pitáraḥ pítriyaṁ sáha
10.056.06d | ā́vareṣu adadhus tántum ā́tatam

10.056.07a | nāvā́ ná kṣódaḥ pradíśaḥ pr̥thivyā́ḥ
10.056.07b | suastíbhir áti durgā́ṇi víśvā
10.056.07c | suvā́m prajā́m br̥háduktho mahitvā́
10.056.07d | ā́vareṣu adadhād ā́ páreṣu

10.057.01a | mā́ prá gāma pathó vayám
10.057.01b | mā́ yajñā́d indra somínaḥ
10.057.01c | mā́ntá sthur no árātayaḥ

10.057.02a | yó yajñásya prasā́dhanas
10.057.02b | tántur devéṣu ā́tataḥ
10.057.02c | tám ā́hutaṁ naśīmahi

10.057.03a | máno nú ā́ huvāmahe
10.057.03b | nārāśaṁséna sómena
10.057.03c | pitr̥r̥ṇáaṁ ca mánmabhiḥ

10.057.04a | ā́ ta etu mánaḥ púnaḥ
10.057.04b | krátve dákṣāya jīváse
10.057.04c | jiyók ca sū́riyaṁ dr̥śé

10.057.05a | púnar naḥ pitaro máno
10.057.05b | dádātu daíviyo jánaḥ
10.057.05c | jīváṁ vrā́taṁ sacemahi

10.057.06a | vayáṁ soma vraté táva
10.057.06b | mánas tanū́ṣu bíbhrataḥ
10.057.06c | prajā́vantaḥ sacemahi

10.058.01a | yát te yamáṁ vaivasvatám
10.058.01b | máno jagā́ma dūrakám
10.058.01c | tát ta ā́ vartayāmasi
10.058.01d | ihá kṣáyāya jīváse

10.058.02a | yát te dívaṁ yát pr̥thivī́m
10.058.02b | máno jagā́ma dūrakám
10.058.02c | tát ta ā́ vartayāmasi
10.058.02d | ihá kṣáyāya jīváse

10.058.03a | yát te bhū́miṁ cáturbhr̥ṣṭim
10.058.03b | máno jagā́ma dūrakám
10.058.03c | tát ta ā́ vartayāmasi
10.058.03d | ihá kṣáyāya jīváse

10.058.04a | yát te cátasraḥ pradíśo
10.058.04b | máno jagā́ma dūrakám
10.058.04c | tát ta ā́ vartayāmasi
10.058.04d | ihá kṣáyāya jīváse

10.058.05a | yát te samudrám arṇavám
10.058.05b | máno jagā́ma dūrakám
10.058.05c | tát ta ā́ vartayāmasi
10.058.05d | ihá kṣáyāya jīváse

10.058.06a | yát te márīcīḥ praváto
10.058.06b | máno jagā́ma dūrakám
10.058.06c | tát ta ā́ vartayāmasi
10.058.06d | ihá kṣáyāya jīváse

10.058.07a | yát te apó yád óṣadhīr
10.058.07b | máno jagā́ma dūrakám
10.058.07c | tát ta ā́ vartayāmasi
10.058.07d | ihá kṣáyāya jīváse

10.058.08a | yát te sū́ryaṁ yád uṣásam
10.058.08b | máno jagā́ma dūrakám
10.058.08c | tát ta ā́ vartayāmasi
10.058.08d | ihá kṣáyāya jīváse

10.058.09a | yát te párvatān br̥ható
10.058.09b | máno jagā́ma dūrakám
10.058.09c | tát ta ā́ vartayāmasi
10.058.09d | ihá kṣáyāya jīváse

10.058.10a | yát te víśvam idáṁ jágan
10.058.10b | máno jagā́ma dūrakám
10.058.10c | tát ta ā́ vartayāmasi
10.058.10d | ihá kṣáyāya jīváse

10.058.11a | yát te párāḥ parāváto
10.058.11b | máno jagā́ma dūrakám
10.058.11c | tát ta ā́ vartayāmasi
10.058.11d | ihá kṣáyāya jīváse

10.058.12a | yát te bhūtáṁ ca bhávyaṁ ca
10.058.12b | máno jagā́ma dūrakám
10.058.12c | tát ta ā́ vartayāmasi
10.058.12d | ihá kṣáyāya jīváse

10.059.01a | prá tāri ā́yuḥ prataráṁ návīya
10.059.01b | sthā́tāreva krátumatā ráthasya
10.059.01c | ádha cyávāna út tavīti ártham
10.059.01d | parātaráṁ sú nírr̥tir jihītām

10.059.02a | sā́man nú rāyé nidhimán nú ánnaṁ
10.059.02b | kárāmahe sú purudhá śrávāṁsi
10.059.02c | tā́ no víśvāni jaritā́ mamattu
10.059.02d | parātaráṁ sú nírr̥tir jihītām

10.059.03a | abhī́ ṣú aryáḥ paúṁsiyair bhavema
10.059.03b | diyaúr ná bhū́miṁ giráyo ná ájrān
10.059.03c | tā́ no víśvāni jaritā́ ciketa
10.059.03d | parātaráṁ sú nírr̥tir jihītām

10.059.04a | mó ṣú ṇaḥ soma mr̥tyáve párā dāḥ
10.059.04b | páśyema nú sū́riyam uccárantam
10.059.04c | dyúbhir hitó jarimā́ sū́ no astu
10.059.04d | parātaráṁ sú nírr̥tir jihītām

10.059.05a | ásunīte máno asmā́su dhāraya
10.059.05b | jīvā́tave sú prá tirā na ā́yuḥ
10.059.05c | rārandhí naḥ sū́riyasya saṁdŕ̥śi
10.059.05d | ghr̥téna tváṁ tanúvaṁ vardhayasva

10.059.06a | ásunīte púnar asmā́su cákṣuḥ
10.059.06b | púnaḥ prāṇám ihá no dhehi bhógam
10.059.06c | jiyók paśyema sū́ryam uccárantam
10.059.06d | ánumate mr̥r̥ḷáyā+ naḥ suastí

10.059.07a | púnar no ásum pr̥thivī́ dadātu
10.059.07b | púnar dyaúr devī́ púnar antárikṣam
10.059.07c | púnar naḥ sómas tanúvaṁ dadātu
10.059.07d | púnaḥ pūṣā́ pathíyāṁ yā́ suastíḥ

10.059.08a | śáṁ ródasī subándhave
10.059.08b | yahvī́ r̥tásya mātárā
10.059.08c | bháratām ápa yád rápo
10.059.08d | dyaúḥ pr̥thivi kṣamā́ rápo
10.059.08e | mó ṣú te kíṁ canā́mamat

10.059.09a | áva dvaké áva trikā́
10.059.09b | diváś caranti bheṣajā́
10.059.09c | kṣamā́ cariṣṇú ekakám
10.059.09d | bháratām ápa yád rápo
10.059.09e | dyaúḥ pr̥thivi kṣamā́ rápo
10.059.09f | mó ṣú te kíṁ canā́mamat

10.059.10a | sám indra īraya gáam anaḍvā́haṁ
10.059.10b | yá ā́vahad uśīnárāṇiyā ánaḥ
10.059.10c | bháratām ápa yád rápo
10.059.10d | dyaúḥ pr̥thivi kṣamā́ rápo
10.059.10e | mó ṣú te kíṁ canā́mamat

10.060.01a | ā́ jánaṁ tveṣásaṁdr̥śam
10.060.01b | mā́hīnānām úpastutam
10.060.01c | áganma bíbhrato námaḥ

10.060.02a | ásamātiṁ nitóśanaṁ
10.060.02b | tveṣáṁ niyayínaṁ rátham
10.060.02c | bhajérathasya sátpatim

10.060.03a | yó jánān mahiṣā́m̐ iva
10.060.03b | atitasthaú pávīravān
10.060.03c | utā́pavīravān yudhā́

10.060.04a | yásyekṣvākúr úpa vraté
10.060.04b | revā́n marāyi édhate
10.060.04c | divī́va páñca kr̥ṣṭáyaḥ

10.060.05a | índra kṣatrā́samātiṣu
10.060.05b | ráthaproṣṭheṣu dhāraya
10.060.05c | divī́va sū́riyaṁ dr̥śé

10.060.06a | agástiyasya nádbhiyaḥ
10.060.06b | sáptī yunakṣi róhitā
10.060.06c | paṇī́n ní akramīr abhí
10.060.06d | víśvān rājann arādhásaḥ

10.060.07a | ayám mātā́ ayám pitā́
10.060.07b | ayáṁ jīvā́tur ā́gamat
10.060.07c | idáṁ táva prasárpaṇaṁ
10.060.07d | súbandhav éhi nír ihi

10.060.08a | yáthā yugáṁ varatráyā
10.060.08b | náhyanti dharúṇāya kám
10.060.08c | evā́ dādhāra te máno
10.060.08d | jīvā́tave ná mr̥tyáve
10.060.08e | átho ariṣṭátātaye

10.060.09a | yátheyám pr̥thivī́ mahī́
10.060.09b | dādhā́remā́n vánaspátīn
10.060.09c | evā́ dādhāra te máno
10.060.09d | jīvā́tave ná mr̥tyáve
10.060.09e | átho ariṣṭátātaye

10.060.10a | yamā́d aháṁ vaivasvatā́t
10.060.10b | subándhor mána ā́bharam
10.060.10c | jīvā́tave ná mr̥tyáve
10.060.10d | átho ariṣṭátātaye

10.060.11a | níag vā́to áva vāti
10.060.11b | níak tapati sū́riyaḥ
10.060.11c | nīcī́nam aghniyā́ duhe
10.060.11d | níag bhavatu te rápaḥ

10.060.12a | ayám me hásto bhágavān
10.060.12b | ayám me bhágavattaraḥ
10.060.12c | ayám me viśvábheṣajo
10.060.12d | ayáṁ śivā́bhimarśanaḥ

10.061.01a | idám itthā́ raúdaraṁ gūrtávacā
10.061.01b | bráhma krátvā śáciyām antár ājaú
10.061.01c | krāṇā́ yád asya pitárā maṁhaneṣṭhā́ḥ
10.061.01d | párṣat pakthé áhan ā́ saptá hótr̥r̥n

10.061.02a | sá íd dānā́ya dábhiyāya vanváñ
10.061.02b | cyávānaḥ sū́dair amimīta védim
10.061.02c | tū́rvayāṇo gūrtávacastamaḥ
10.061.02d | kṣódo ná réta itáūti siñcat

10.061.03a | máno ná yéṣu hávaneṣu tigmáṁ
10.061.03b | vípaḥ śáciyā vanuthó drávantā
10.061.03c | ā́ yáḥ śáryābhis tuvinr̥mṇó asya
10.061.03d | áśrīṇīta ̀ ādíśaṁ gábhastau

10.061.04a | kr̥ṣṇā́ yád góṣu aruṇī́ṣu sī́dad
10.061.04b | divó nápātā aśvinā huve vām
10.061.04c | vītám me yajñám ā́ gatam me ánnaṁ
10.061.04d | *vavanvā́ṁsā ná íṣam ásmr̥tadhrū

10.061.05a | práthiṣṭa yásya vīrákarmam iṣṇád
10.061.05b | ánuṣṭhitaṁ nú náriyo ápauhat
10.061.05c | púnas tád ā́ vr̥hati yát kanā́yā
10.061.05d | duhitúr ā́ ánubhr̥tam anarvā́

10.061.06a | madhyā́ yát kártvam ábhavad abhī́ke
10.061.06b | kā́maṁ kr̥ṇvāné pitári yuvatyā́m
10.061.06c | manānág réto jahatur viyántā
10.061.06d | sā́nau níṣiktaṁ sukr̥tásya yónau

10.061.07a | pitā́ yát svā́ṁ duhitáram adhiṣkán
10.061.07b | kṣmayā́ rétaḥ saṁjagmānó ní ṣiñcat
10.061.07c | suādhíyo 'janayan bráhma devā́
10.061.07d | vā́stoṣ pátiṁ vratapā́ṁ nír atakṣan

10.061.08a | sá īṁ vŕ̥ṣā ná phénam asyad ājaú
10.061.08b | smád ā́ párā aid ápa dabhrácetāḥ
10.061.08c | sárat padā́ ná dákṣiṇā parāvŕ̥ṅ
10.061.08d | ná tā́ nú me pr̥śaníyo jagr̥bhre

10.061.09a | makṣū́ ná váhniḥ prajā́yā upabdír
10.061.09b | agníṁ ná nagná úpa sīdad ū́dhaḥ
10.061.09c | sánitā idhmáṁ sánitotá vā́jaṁ
10.061.09d | sá dhartā́ jajñe sáhasā yavīyút

10.061.10a | makṣū́ kanā́yāḥ sakhiyáṁ návagvā
10.061.10b | r̥táṁ vádanta r̥táyuktim agman
10.061.10c | dvibárhaso yá úpa gopám ā́gur
10.061.10d | adakṣiṇā́so ácyutā dudukṣan

10.061.11a | makṣū́ kanā́yāḥ sakhiyáṁ návīyo
10.061.11b | rā́dho ná réta r̥tám ít turaṇyan
10.061.11c | śúci yát te rékaṇa ā́yajanta
10.061.11d | sabardúghāyāḥ páya usríyāyāḥ

10.061.12a | paśvā́ yát paścā́ víyutā budhánta
10.061.12b | íti bravīti vaktárī rárāṇaḥ
10.061.12c | vásor vasutvā́ kārávo anehā́
10.061.12d | víśvaṁ viveṣṭi dráviṇam úpa kṣú

10.061.13a | tád ín nv a\sya pariṣádvāno agman
10.061.13b | purū́ sádanto nārṣadám bibhitsan
10.061.13c | ví śúṣṇasya sáṁgrathitam anarvā́
10.061.13d | vidát puruprajātásya gúhā yát

10.061.14a | bhárgo ha nā́ma utá yásya devā́ḥ
10.061.14b | súvar ṇá yé triṣadhasthé niṣedúḥ
10.061.14c | agnír ha nā́ma utá jātávedāḥ
10.061.14d | śrudhī́ no hotar r̥tásya hótādhrúk

10.061.15a | utá tyā́ me raúdarāv arcimántā
10.061.15b | nā́satyāv indra gūrtáye yájadhyai
10.061.15c | manuṣvád vr̥ktábarhiṣe rárāṇā
10.061.15d | mandū́ hitáprayasā vikṣú yájyū

10.061.16a | ayáṁ stutó ̀ rā́jā vandi vedhā́
10.061.16b | apáś ca vípras tarati svásetuḥ
10.061.16c | sá kakṣī́vantaṁ rejayat só agníṁ
10.061.16d | nemíṁ ná cakrám árvato raghudrú

10.061.17a | sá dvibándhur vaitaraṇó yáṣṭā
10.061.17b | sabardhúṁ dhenúm asúvaṁ duhádhyai
10.061.17c | sáṁ yán mitrā́váruṇā vr̥ñjá ukthaír
10.061.17d | jyáyiṣṭhebhir+ aryamáṇaṁ várūthaiḥ

10.061.18a | tádbandhuḥ sūrír diví te dhiyaṁdhā́
10.061.18b | nā́bhānédiṣṭho rapati prá vénan
10.061.18c | sā́ no nā́bhiḥ paramā́ asyá vā gha
10.061.18d | aháṁ tát paścā́ katitháś cid āsa

10.061.19a | iyám me nā́bhir ihá me sadhástham
10.061.19b | imé me devā́ ayám asmi sárvaḥ
10.061.19c | dvijā́ áha prathamajā́ r̥tásya
10.061.19d | idáṁ dhenúr aduhaj jā́yamānā

10.061.20a | ádhāsu mandró aratír vibhā́vā
10.061.20b | áva syati dvivartanír vaneṣā́ṭ
10.061.20c | ūrdhuvā́ yác chráyaṇir ná śíśur dán
10.061.20d | makṣū́ sthiráṁ śevr̥dháṁ sūta mātā́

10.061.21a | ádhā gā́va úpamātiṁ kanā́yā
10.061.21b | ánu śvāntásya kásya cit páreyuḥ
10.061.21c | śrudhí tváṁ sudraviṇo nas tuváṁ yāḷ
10.061.21d | āśvaghnásya vāvr̥dhe sūnŕ̥tābhiḥ

10.061.22a | ádha tuvám indara+ viddhí asmā́n
10.061.22b | mahó rāyé nr̥pate vájrabāhuḥ
10.061.22c | rákṣā ca no maghónaḥ pāhí sūrī́n
10.061.22d | anehásas te harivo abhíṣṭau

10.061.23a | ádha yád rājānā gáviṣṭau
10.061.23b | sárat saraṇyúḥ kāráve jaraṇyúḥ
10.061.23c | vípraḥ préṣṭhaḥ sá hí eṣām babhū́va
10.061.23d | párā ca vákṣad utá parṣad enān

10.061.24a | ádhā nú asya jéniyasya puṣṭaú
10.061.24b | vŕ̥thā rébhanta īmahe tád ū nú
10.061.24c | saraṇyúr asya sūnúr áśvo
10.061.24d | vípraś ca asi śrávasaś ca sātaú

10.061.25a | yuvór yádi ̀ sakhiyā́ya asmé
10.061.25b | śárdhāya stómaṁ jujuṣé námasvān
10.061.25c | viśvátra yásminn ā́ gíraḥ samīcī́ḥ
10.061.25d | pūrvī́va gātúr dā́śat sūnŕ̥tāyai

10.061.26a | sá gr̥ṇānó adbhír devávān
10.061.26b | íti subándhur námasā suuktaíḥ
10.061.26c | várdhad ukthaír vácobhir ā́ hí nūnáṁ
10.061.26d | ví ádhvaiti páyasa usríyāyāḥ

10.061.27a | tá ū ṣú ṇo mahó yajatrā
10.061.27b | bhūtá devāsa ūtáye sajóṣāḥ
10.061.27c | yé vā́jām̐ ánayatā viyánto
10.061.27d | yé sthā́ nicetā́ro ámūrāḥ

10.062.01a | yé yajñéna dákṣiṇayā sámaktā
10.062.01b | índrasya sakhyám amr̥tatvám ānaśá
10.062.01c | tébhyo bhadrám aṅgiraso vo astu
10.062.01d | práti gr̥bhṇīta mānaváṁ sumedhasaḥ

10.062.02a | yá udā́jan pitáro gomáyaṁ vásu
10.062.02b | r̥ténā́bhindan parivatsaré valám
10.062.02c | dīrghāyutvám aṅgiraso vo astu
10.062.02d | práti gr̥bhṇīta mānaváṁ sumedhasaḥ

10.062.03a | yá r̥téna sū́ryam ā́rohayan diví
10.062.03b | áprathayan pr̥thivī́m mātáraṁ ví
10.062.03c | suprajāstvám aṅgiraso vo astu
10.062.03d | práti gr̥bhṇīta mānaváṁ sumedhasaḥ

10.062.04a | ayáṁ nā́bhā vadati valgú vo gr̥hé
10.062.04b | dévaputrā r̥ṣayas tác chr̥ṇotana
10.062.04c | subrahmaṇyám aṅgiraso vo astu
10.062.04d | práti gr̥bhṇīta mānaváṁ sumedhasaḥ

10.062.05a | vírūpāsa íd ŕ̥ṣayas
10.062.05b | tá íd gambhīrávepasaḥ
10.062.05c | té áṅgirasaḥ sūnávas
10.062.05d | té agnéḥ pári jajñire

10.062.06a | yé agnéḥ pári jajñiré
10.062.06b | vírūpāso divás pári
10.062.06c | návagvo nú dáśagvo áṅgirastamo
10.062.06d | sácā devéṣu maṁhate

10.062.07a | índreṇa yujā́ níḥ sr̥janta vāgháto
10.062.07b | vrajáṁ gómantam aśvínam
10.062.07c | sahásram me dádato aṣṭakarṇíyaḥ
10.062.07d | śrávo devéṣu akrata

10.062.08a | prá nūnáṁ jāyatām ayám
10.062.08b | mánus tókmeva rohatu
10.062.08c | yáḥ sahásraṁ śatā́śuvaṁ
10.062.08d | sadyó dānā́ya máṁhate

10.062.09a | ná tám aśnoti káś caná
10.062.09b | divá 'va@ sā́nu ārábham
10.062.09c | sāvarṇiyásya dákṣiṇā
10.062.09d | ví síndhur iva paprathe

10.062.10a | utá dāsā́ parivíṣe
10.062.10b | smáddiṣṭī góparīṇasā
10.062.10c | yádus turváś ca māmahe

10.062.11a | sahasradā́ grāmaṇī́r mā́ riṣan mánuḥ
10.062.11b | sū́ryeṇāsya yátamānaitu dákṣiṇā
10.062.11c | sā́varṇer devā́ḥ prá tirantu ā́yur
10.062.11d | yásminn áśrāntā ásanāma vā́jam

10.063.01a | parāváto yé dídhiṣanta ā́piyam
10.063.01b | mánuprītāso jánimā vivásvataḥ
10.063.01c | yayā́ter yé nahuṣíyasya barhíṣi
10.063.01d | devā́ ā́sate té ádhi bruvantu naḥ

10.063.02a | víśvā hí vo namasíyāni vándiyā
10.063.02b | nā́māni devā utá yajñíyāni vaḥ
10.063.02c | yé sthá jātā́ áditer adbhiyás pári
10.063.02d | yé pr̥thivyā́s té ma ihá śrutā hávam

10.063.03a | yébhyo mātā́ mádhumat pínvate páyaḥ
10.063.03b | pīyū́ṣaṁ dyaúr áditir ádribarhāḥ
10.063.03c | uktháśuṣmān vr̥ṣabharā́n suápnasas
10.063.03d | tā́m̐ ādityā́m̐ ánu madā suastáye

10.063.04a | nr̥cákṣaso ánimiṣanto arháṇā
10.063.04b | br̥hád devā́so amr̥tatvám ānaśuḥ
10.063.04c | jyotī́rathā áhimāyā ánāgaso
10.063.04d | divó varṣmā́ṇaṁ vasate suastáye

10.063.05a | samrā́jo yé suvŕ̥dho yajñám āyayúr
10.063.05b | áparihvr̥tā dadhiré diví kṣáyam
10.063.05c | tā́m̐ ā́ vivāsa námasā suvr̥ktíbhir
10.063.05d | mahó ādityā́m̐ áditiṁ suastáye

10.063.06a | kó va stómaṁ rādhati yáṁ jújoṣatha
10.063.06b | víśve devāso manuṣo yáti ṣṭhána
10.063.06c | kó vo 'dhvaráṁ tuvijātā áraṁ karad
10.063.06d | yó naḥ párṣad áti áṁhaḥ suastáye

10.063.07a | yébhyo hótrām prathamā́m āyejé mánuḥ
10.063.07b | sámiddhāgnir mánasā saptá hótr̥bhiḥ
10.063.07c | tá ādityā ábhayaṁ śárma yachata
10.063.07d | sugā́ naḥ karta supáthā suastáye

10.063.08a | yá ī́śire bhúvanasya prácetaso
10.063.08b | víśvasya sthātúr jágataś ca mántavaḥ
10.063.08c | té naḥ kr̥tā́d ákr̥tād énasas pári
10.063.08d | adyā́ devāsaḥ pipr̥tā suastáye

10.063.09a | bháreṣu índraṁ suhávaṁ havāmahe
10.063.09b | aṁhomúcaṁ sukŕ̥taṁ daíviyaṁ jánam
10.063.09c | agním mitráṁ váruṇaṁ sātáye bhágaṁ
10.063.09d | dyā́vāpr̥thivī́ marútaḥ suastáye

10.063.10a | sutrā́māṇam pr̥thivī́ṁ dyā́m anehásaṁ
10.063.10b | suśármāṇam áditiṁ supráṇītim
10.063.10c | daívīṁ nā́vaṁ suaritrā́m ánāgasam
10.063.10d | ásravantīm ā́ ruhemā suastáye

10.063.11a | víśve yajatrā ádhi vocatotáye
10.063.11b | trā́yadhvaṁ no durévāyā abhihrútaḥ
10.063.11c | satyáyā vo deváhūtyā huvema
10.063.11d | śr̥ṇvató devā ávase suastáye

10.063.12a | ápā́mīvām ápa víśvām ánāhutim
10.063.12b | ápā́rātiṁ durvidátrām aghāyatáḥ
10.063.12c | āré devā dvéṣo asmád yuyotana
10.063.12d | urú ṇaḥ śárma yachatā suastáye

10.063.13a | áriṣṭaḥ sá mártio@ víśva edhate
10.063.13b | prá prajā́bhir jāyate dhármaṇas pári
10.063.13c | yám ādityāso náyathā sunītíbhir
10.063.13d | áti víśvāni duritā́ suastáye

10.063.14a | yáṁ devāso ávatha vā́jasātau
10.063.14b | yáṁ śū́rasātā maruto hité dháne
10.063.14c | prātaryā́vāṇaṁ rátham indra sānasím
10.063.14d | áriṣyantam ā́ ruhemā suastáye

10.063.15a | suastí naḥ ̀ pathíyāsu dhánvasu
10.063.15b | suastí apsú vr̥jáne súvarvati
10.063.15c | suastí naḥ putrakr̥théṣu yóniṣu
10.063.15d | suastí rāyé maruto dadhātana

10.063.16a | suastír íd dhí prápathe śráyiṣṭhā+
10.063.16b | rékṇasvatī abhí yā́ vāmám éti
10.063.16c | sā́ no amā́ só áraṇe ní pātu
10.063.16d | suāveśā́ bhavatu devágopā

10.063.17a | evā́ platéḥ sūnúr avīvr̥dhad vo
10.063.17b | víśva ādityā adite manīṣī́
10.063.17c | īśānā́so náro ámartiyena
10.063.17d | ástāvi jáno diviyó gáyena

10.064.01a | kathā́ devā́nāṁ katamásya yā́mani
10.064.01b | sumántu nā́ma śr̥ṇvatā́m manāmahe
10.064.01c | kó mr̥r̥ḷāti+ katamó no máyas karat
10.064.01d | katamá ūtī́ abhí ā́ vavartati

10.064.02a | kratūyánti krátavo hr̥tsú dhītáyo
10.064.02b | vénanti venā́ḥ patáyanti ā́ díśaḥ
10.064.02c | ná marḍitā́ vidyate anyá ebhiyo
10.064.02d | devéṣu me ádhi kā́mā ayaṁsata

10.064.03a | nárā vā śáṁsam pūṣáṇam ágohiyam
10.064.03b | agníṁ devéddham abhí arcase girā́
10.064.03c | sū́ryāmā́sā candrámasā yamáṁ diví
10.064.03d | tritáṁ vā́tam uṣásam aktúm aśvínā

10.064.04a | kathā́ kavís tuvīrávān káyā girā́
10.064.04b | bŕ̥haspátir vāvr̥dhate suvr̥ktíbhiḥ
10.064.04c | ajá ékapāt suhávebhir ŕ̥kvabhir
10.064.04d | áhiḥ śr̥ṇotu budhníyo hávīmani

10.064.05a | dákṣasya vā adite jánmani vraté
10.064.05b | rā́jānā mitrā́váruṇā́ vivāsasi
10.064.05c | átūrtapanthāḥ pururátho aryamā́
10.064.05d | saptáhotā víṣurūpeṣu jánmasu

10.064.06a | té no árvanto havanaśrúto hávaṁ
10.064.06b | víśve śr̥ṇvantu vājíno mitádravaḥ
10.064.06c | sahasrasā́ medhásātāv iva tmánā
10.064.06d | mahó yé dhánaṁ samithéṣu jabhriré

10.064.07a | prá vo vāyúṁ rathayújam púraṁdhiṁ
10.064.07b | stómaiḥ kr̥ṇudhvaṁ sakhiyā́ya pūṣáṇam
10.064.07c | té hí devásya savitúḥ sávīmani
10.064.07d | krátuṁ sácante sacítaḥ sácetasaḥ

10.064.08a | tríḥ saptá sasrā́ nadíyo mahī́r apó
10.064.08b | vánaspátīn párvatām̐ agním ūtáye
10.064.08c | kr̥śā́num ástr̥r̥n tiṣíyaṁ sadhástha ā́
10.064.08d | rudráṁ rudréṣu rudríyaṁ havāmahe

10.064.09a | sárasvatī saráyuḥ síndhur ūrmíbhir
10.064.09b | mahó mahī́r ávasā́ yantu vákṣaṇīḥ
10.064.09c | devī́r ā́po mātáraḥ sūdayitnúvo
10.064.09d | ghr̥távat páyo mádhuman no arcata

10.064.10a | utá mātā́ br̥haddivā́ śr̥ṇotu nas
10.064.10b | tváṣṭā devébhir jánibhiḥ pitā́ vácaḥ
10.064.10c | r̥bhukṣā́ vā́jo ráthaspátir bhágo
10.064.10d | raṇváḥ śáṁsaḥ śaśamānásya pātu naḥ

10.064.11a | raṇváḥ sáṁdr̥ṣṭau pitumā́m̐ iva kṣáyo
10.064.11b | bhadrā́ rudrā́ṇām marútām úpastutiḥ
10.064.11c | góbhiḥ ṣiyāma yaśáso jáneṣu ā́
10.064.11d | sádā devāsa íḷayā sacemahi

10.064.12a | yā́m me dhíyam máruta índra dévā
10.064.12b | ádadāta varuṇa mitra yūyám
10.064.12c | tā́m pīpayata páyaseva dhenúṁ
10.064.12d | kuvíd gíro ádhi ráthe váhātha

10.064.13a | kuvíd aṅgá práti yáthā cid asyá naḥ
10.064.13b | sajātíyasya maruto búbodhatha
10.064.13c | nā́bhā yátra prathamáṁ saṁnásāmahe
10.064.13d | tátra jāmitvám áditir dadhātu naḥ

10.064.14a | té hí dyā́vāpr̥thivī́ mātárā mahī́
10.064.14b | devī́ devā́ñ jánmanā yajñíye itáḥ
10.064.14c | ubhé bibhr̥ta ubháyam bhárīmabhiḥ
10.064.14d | purū́ rétāṁsi pitŕ̥bhiś ca siñcataḥ

10.064.15a | ví ṣā́ hótrā víśvam aśnoti vā́riyam
10.064.15b | bŕ̥haspátir arámatiḥ pánīyasī
10.064.15c | grā́vā yátra madhuṣúd ucyáte br̥hád
10.064.15d | ávīvaśanta matíbhir manīṣíṇaḥ

10.064.16a | evā́ kavís tuvīrávām̐ r̥tajñā́
10.064.16b | draviṇasyúr dráviṇasaś cakānáḥ
10.064.16c | ukthébhir átra matíbhiś ca vípro
10.064.16d | ápīpayad gáyo divyā́ni jánma

10.064.17a | evā́ platéḥ sūnúr avīvr̥dhad vo
10.064.17b | víśva ādityā adite manīṣī́
10.064.17c | īśānā́so náro ámartiyena
10.064.17d | ástāvi jáno diviyó gáyena

10.065.01a | agnír índro váruṇo mitró aryamā́
10.065.01b | vāyúḥ pūṣā́ sárasvatī sajóṣasaḥ
10.065.01c | ādityā́ víṣṇur marútaḥ súvar br̥hát
10.065.01d | sómo rudró áditir bráhmaṇas pátiḥ

10.065.02a | indraagnī́ vr̥trahátyeṣu sátpatī
10.065.02b | mithó hinvānā́ tanúvā sámokasā
10.065.02c | antárikṣam máhi ā́ paprur ójasā
10.065.02d | sómo ghr̥taśrī́r mahimā́nam īráyan

10.065.03a | téṣāṁ hí mahnā́ mahatā́m anarváṇāṁ
10.065.03b | stómām̐ íyarmi r̥tajñā́ r̥tāvŕ̥dhām
10.065.03c | yé apsavám arṇaváṁ citrárādhasas
10.065.03d | té no rāsantām maháye sumitriyā́ḥ

10.065.04a | súvarṇaram antárikṣāṇi rocanā́
10.065.04b | dyā́vābhū́mī pr̥thivī́ṁ skambhur ójasā
10.065.04c | pr̥kṣā́ iva maháyantaḥ surātáyo
10.065.04d | devā́ stavante mánuṣāya sūráyaḥ

10.065.05a | mitrā́ya śikṣa váruṇāya dāśúṣe
10.065.05b | yā́ samrā́jā mánasā ná prayúchataḥ
10.065.05c | yáyor dhā́ma dhármaṇā rócate br̥hád
10.065.05d | yáyor ubhé ródasī nā́dhasī vŕ̥tau

10.065.06a | yā́ gaúr vartanímpariéti niṣkr̥tám
10.065.06b | páyo dúhānā vratanī́r avārátaḥ
10.065.06c | sā́ prabruvāṇā́ váruṇāya dāśúṣe
10.065.06d | devébhyo dāśad dhavíṣā vivásvate

10.065.07a | divákṣaso agnijihvā́ r̥tāvŕ̥dha
10.065.07b | r̥tásya yóniṁ vimr̥śánta āsate
10.065.07c | dyā́ṁ skabhitvī́ apá ā́ cakrur ójasā
10.065.07d | yajñáṁ janitvī́ tanúvī ní māmr̥juḥ

10.065.08a | parikṣítā pitárā pūrvajā́varī
10.065.08b | r̥tásya yónā kṣayataḥ sámokasā
10.065.08c | dyā́vāpr̥thivī́ váruṇāya sávrate
10.065.08d | ghr̥távat páyo mahiṣā́ya pinvataḥ

10.065.09a | parjányāvā́tā vr̥ṣabhā́ purīṣíṇā
10.065.09b | indravāyū́ váruṇo mitró aryamā́
10.065.09c | devā́m̐ ādityā́m̐ áditiṁ havāmahe
10.065.09d | yé pā́rthivāso diviyā́so apsú yé

10.065.10a | tváṣṭāraṁ vāyúm r̥bhavo yá óhate
10.065.10b | daívyā hótārā uṣásaṁ suastáye
10.065.10c | bŕ̥haspátiṁ vr̥trakhādáṁ sumedhásam
10.065.10d | indriyáṁ sómaṁ dhanasā́ u īmahe

10.065.11a | bráhma gā́m áśvaṁ janáyanta óṣadhīr
10.065.11b | vánaspátīn pr̥thivī́m párvatām̐ apáḥ
10.065.11c | sū́ryaṁ diví roháyantaḥ sudā́nava
10.065.11d | ā́ryā vratā́ visr̥jánto ádhi kṣámi

10.065.12a | bhujyúm áṁhasaḥ pipr̥tho nír aśvinā
10.065.12b | śyā́vam putráṁ vadhrimatyā́ ajinvatam
10.065.12c | kamadyúvaṁ vimadā́yohathur yuváṁ
10.065.12d | viṣṇāpúvaṁ víśvakāyā́va sr̥jathaḥ

10.065.13a | pā́vīravī tanyatúr ékapād ajó
10.065.13b | divó dhartā́ síndhur ā́paḥ samudríyaḥ
10.065.13c | víśve devā́saḥ śr̥ṇavan vácāṁsi me
10.065.13d | sárasvatī sahá dhībhíḥ púraṁdhiyā

10.065.14a | víśve devā́ḥ sahá dhībhíḥ púraṁdhiyā
10.065.14b | mánor yájatrā amŕ̥tā r̥tajñáaḥ
10.065.14c | rātiṣā́co abhiṣā́caḥ suvarvídaḥ
10.065.14d | súvar gíro bráhma sūktáṁ juṣerata

10.065.15a | devā́n vásiṣṭho amŕ̥tān vavande
10.065.15b | yé víśvā bhúvanā abhí pratasthúḥ
10.065.15c | té no rāsantām urugāyám adyá
10.065.15d | yūyám pāta suastíbhiḥ sádā naḥ

10.066.01a | devā́n huve br̥hácchravasaḥ suastáye
10.066.01b | jyotiṣkŕ̥to adhvarásya prácetasaḥ
10.066.01c | yé vāvr̥dhúḥ prataráṁ viśvávedasa
10.066.01d | índrajyeṣṭhāso amŕ̥tā r̥tāvŕ̥dhaḥ

10.066.02a | índraprasūtā váruṇapraśiṣṭā
10.066.02b | yé sū́ryasya jyótiṣo bhāgám ānaśúḥ
10.066.02c | marúdgaṇe vr̥jáne mánma dhīmahi
10.066.02d | mā́ghone yajñáṁ janayanta sūráyaḥ

10.066.03a | índro vásubhiḥ pári pātu no gáyam
10.066.03b | ādityaír no áditiḥ śárma yachatu
10.066.03c | rudró rudrébhir devó mr̥r̥ḷayāti+ nas
10.066.03d | tváṣṭā no gnā́bhiḥ suvitā́ya jinvatu

10.066.04a | áditir dyā́vāpr̥thivī́ r̥tám mahád
10.066.04b | índrāvíṣṇū ̀ marútaḥ súvar br̥hát
10.066.04c | devā́m̐ ādityā́m̐ ávase havāmahe
10.066.04d | vásūn rudrā́n savitā́raṁ sudáṁsasam

10.066.05a | sárasvān dhībhír váruṇo dhr̥távrataḥ
10.066.05b | pūṣā́ víṣṇur mahimā́ vāyúr aśvínā
10.066.05c | brahmakŕ̥to amŕ̥tā viśvávedasaḥ
10.066.05d | śárma no yaṁsan trivárūtham áṁhasaḥ

10.066.06a | vŕ̥ṣā yajñó vŕ̥ṣaṇaḥ santu yajñíyā
10.066.06b | vŕ̥ṣaṇo devā́ vŕ̥ṣaṇo haviṣkŕ̥taḥ
10.066.06c | vŕ̥ṣaṇā dyā́vāpr̥thivī́ r̥tā́varī
10.066.06d | vŕ̥ṣā parjányo vŕ̥ṣaṇo vr̥ṣastúbhaḥ

10.066.07a | agnī́ṣómā vŕ̥ṣaṇā vā́jasātaye
10.066.07b | purupraśastā́ vŕ̥ṣaṇā úpa bruve
10.066.07c | yā́v ījiré vŕ̥ṣaṇo devayajyáyā
10.066.07d | tā́ naḥ śárma trivárūthaṁ ví yaṁsataḥ

10.066.08a | dhr̥távratāḥ kṣatríyā yajñaniṣkŕ̥to
10.066.08b | br̥haddivā́ adhvarā́ṇām abhiśríyaḥ
10.066.08c | agníhotāra r̥tasā́po adrúho
10.066.08d | apó asr̥jann ánu vr̥tratū́riye

10.066.09a | dyā́vāpr̥thivī́ janayann abhí vratā́
10.066.09b | ā́pa óṣadhīr vanínāni yajñíyā
10.066.09c | antárikṣaṁ súvar ā́ paprur ūtáye
10.066.09d | váśaṁ devā́sas tanúvī ní māmr̥juḥ

10.066.10a | dhartā́ro divá r̥bhávaḥ suhástā
10.066.10b | vātāparjanyā́ mahiṣásya tanyatóḥ
10.066.10c | ā́pa óṣadhīḥ prá tirantu no gíro
10.066.10d | bhágo rātír vājíno yantu me hávam

10.066.11a | samudráḥ síndhū rájo antárikṣam
10.066.11b | ajá ékapāt tanayitnúr arṇaváḥ
10.066.11c | áhir budhníyaḥ śr̥ṇavad vácāṁsi me
10.066.11d | víśve devā́sa utá sūráyo máma

10.066.12a | siyā́ma vo mánavo devávītaye
10.066.12b | prā́ñcaṁ no yajñám prá ṇayata sādhuyā́
10.066.12c | ā́dityā rúdrā vásavaḥ súdānava
10.066.12d | imā́ bráhma śasyámānāni jinvata

10.066.13a | daívyā hótārā prathamā́ puróhita
10.066.13b | r̥tásya pánthām ánu emi sādhuyā́
10.066.13c | kṣétrasya pátim prátiveśam īmahe
10.066.13d | víśvān devā́m̐ amŕ̥tām̐ áprayuchataḥ

10.066.14a | vásiṣṭhāsaḥ pitr̥vád vā́cam akrata
10.066.14b | devā́m̐ ī́ḷānā r̥ṣivát suastáye
10.066.14c | prītā́ iva jñātáyaḥ kā́mam étiya
10.066.14d | asmé devāso áva dhūnutā vásu

10.066.15a | devā́n vásiṣṭho amŕ̥tān vavande
10.066.15b | yé víśvā bhúvanā abhí pratasthúḥ
10.066.15c | té no rāsantām urugāyám adyá
10.066.15d | yūyám pāta suastíbhiḥ sádā naḥ

10.067.01a | imā́ṁ dhíyaṁ saptáśīrṣṇīm pitā́ na
10.067.01b | r̥táprajātām br̥hatī́m avindat
10.067.01c | turī́yaṁ svij janayad viśvájanyo
10.067.01d | ayā́siya ukthám índrāya śáṁsan

10.067.02a | r̥táṁ śáṁsanta r̥jú dī́dhiyānā
10.067.02b | divás putrā́so ásurasya vīrā́ḥ
10.067.02c | vípram padám áṅgiraso dádhānā
10.067.02d | yajñásya dhā́ma prathamám mananta

10.067.03a | haṁsaír iva sákhibhir vā́vadadbhir
10.067.03b | aśmanmáyāni náhanā viásyan
10.067.03c | bŕ̥haspátir abhikánikradad gā́
10.067.03d | utá prā́staud úc ca vidvā́m̐ agāyat

10.067.04a | avó duvā́bhyām pará ékayā gā́
10.067.04b | gúhā tíṣṭhantīr ánr̥tasya sétau
10.067.04c | bŕ̥haspátis támasi jyótir ichánn
10.067.04d | úd usrā́ ā́kar ví hí tisrá ā́vaḥ

10.067.05a | vibhídyā púraṁ śayáthem ápācīṁ
10.067.05b | nís trī́ṇi sākám udadhér akr̥ntat
10.067.05c | bŕ̥haspátir uṣásaṁ sū́riyaṁ gā́m
10.067.05d | arkáṁ viveda stanáyann iva dyaúḥ

10.067.06a | índro valáṁ rakṣitā́raṁ dúghānāṁ
10.067.06b | karéṇeva ví cakartā ráveṇa
10.067.06c | svédāñjibhir āśíram ichámāno
10.067.06d | árodayat paṇím ā́ gā́ amuṣṇāt

10.067.07a | sá īṁ satyébhiḥ sákhibhiḥ śucádbhir
10.067.07b | gódhāyasaṁ ví dhanasaír adardaḥ
10.067.07c | bráhmaṇas pátir vŕ̥ṣabhir varā́hair
10.067.07d | gharmásvedebhir dráviṇaṁ ví ānaṭ

10.067.08a | té satyéna mánasā gópatiṁ gā́
10.067.08b | iyānā́sa iṣaṇayanta dhībhíḥ
10.067.08c | bŕ̥haspátir mithóavadyapebhir
10.067.08d | úd usríyā asr̥jata svayúgbhiḥ

10.067.09a | táṁ vardháyanto matíbhiḥ śivā́bhiḥ
10.067.09b | siṁhám iva nā́nadataṁ sadhásthe
10.067.09c | bŕ̥haspátiṁ vŕ̥ṣaṇaṁ śū́rasātau
10.067.09d | bháre-bhare ánu madema jiṣṇúm

10.067.10a | yadā́ vā́jam ásanad viśvárūpam
10.067.10b | ā́ dyā́m árukṣad úttarāṇi sádma
10.067.10c | bŕ̥haspátiṁ vŕ̥ṣaṇaṁ vardháyanto
10.067.10d | nā́nā sánto bíbhrato jyótir āsā́

10.067.11a | satyā́m āśíṣaṁ kr̥ṇutā vayodhaí
10.067.11b | kīríṁ cid dhí ávatha svébhir évaiḥ
10.067.11c | paścā́ mŕ̥dho ápa bhavantu víśvās
10.067.11d | tád rodasī śr̥ṇutaṁ viśvaminvé

10.067.12a | índro mahnā́ maható arṇavásya
10.067.12b | ví mūrdhā́nam abhinad arbudásya
10.067.12c | áhann áhim áriṇāt saptá síndhūn
10.067.12d | devaír dyāvāpr̥thivī prā́vataṁ naḥ

10.068.01a | udaprúto ná váyo rákṣamāṇā
10.068.01b | vā́vadato abhríyasyeva ghóṣāḥ
10.068.01c | giribhrájo ná ūrmáyo mádanto
10.068.01d | bŕ̥haspátim abhí arkā́ anāvan

10.068.02a | sáṁ góbhir āṅgirasó nákṣamāṇo
10.068.02b | bhága ivéd aryamáṇaṁ nināya
10.068.02c | jáne mitró ná dámpatī anakti
10.068.02d | bŕ̥haspate vājáyāśū́m̐r ivājaú

10.068.03a | sādhuaryā́ atithínīr iṣirā́
10.068.03b | spārhā́ḥ suvárṇā anavadyárūpāḥ
10.068.03c | bŕ̥haspátiḥ párvatebhyo vitū́ryā
10.068.03d | nír gā́ ūpe yávam iva sthivíbhyaḥ

10.068.04a | āpruṣāyán mádhuna rtásya yónim
10.068.04b | avakṣipánn arká ulkā́m iva dyóḥ
10.068.04c | bŕ̥haspátir uddhárann áśmano gā́
10.068.04d | bhū́myā udnéva ví tvácam bibheda

10.068.05a | ápa jyótiṣā támo antárikṣād
10.068.05b | udnáḥ śī́pālam iva vā́ta ājat
10.068.05c | bŕ̥haspátir anumŕ̥śyā valásya
10.068.05d | abhrám iva vā́ta ā́ cakra ā́ gā́ḥ

10.068.06a | yadā́ valásya pī́yato jásum bhéd
10.068.06b | bŕ̥haspátir agnitápobhir arkaíḥ
10.068.06c | dadbhír ná jihvā́ páriviṣṭam ā́dad
10.068.06d | āvír nidhī́m̐r akr̥ṇod usríyāṇām

10.068.07a | bŕ̥haspátir ámata hí tyád āsāṁ
10.068.07b | nā́ma svarī́ṇāṁ sádane gúhā yát
10.068.07c | āṇḍéva bhittvā́ śakunásya gárbham
10.068.07d | úd usríyāḥ párvatasya tmánājat

10.068.08a | áśnā́pinaddham mádhu páry apaśyan
10.068.08b | mátsyaṁ ná dīná udáni kṣiyántam
10.068.08c | níṣ ṭáj jabhāra camasáṁ ná vr̥kṣā́d
10.068.08d | bŕ̥haspátir viravéṇā vikŕ̥tya

10.068.09a | sóṣā́m avindat sá súvaḥ só agníṁ
10.068.09b | só arkéṇa ví babādhe támāṁsi
10.068.09c | bŕ̥haspátir góvapuṣo valásya
10.068.09d | nír majjā́naṁ ná párvaṇo jabhāra

10.068.10a | himéva parṇā́ muṣitā́ vánāni
10.068.10b | bŕ̥haspátinākr̥payad való gā́ḥ
10.068.10c | anānukr̥tyám apunáś cakāra
10.068.10d | yā́t sū́ryāmā́sā mithá uccárātaḥ

10.068.11a | abhí śyāváṁ ná kŕ̥śanebhir áśvaṁ
10.068.11b | nákṣatrebhiḥ pitáro dyā́m apiṁśan
10.068.11c | rā́tryāṁ támo ádadhur jyótir áhan
10.068.11d | bŕ̥haspátir bhinád ádriṁ vidád gā́ḥ

10.068.12a | idám akarma námo abhriyā́ya
10.068.12b | yáḥ pūrvī́r ̀ ánu ānónavīti
10.068.12c | bŕ̥haspátiḥ sá hí góbhiḥ só áśvaiḥ
10.068.12d | sá vīrébhiḥ sá nŕ̥bhir no váyo dhāt

10.069.01a | bhadrā́ agnér vadhriaśvásya saṁdŕ̥śo
10.069.01b | vāmī́ práṇītiḥ suráṇā úpetayaḥ
10.069.01c | yád īṁ sumitrā́ víśo ágra indháte
10.069.01d | ghr̥ténā́huto jarate dávidyutat

10.069.02a | ghr̥tám agnér vadhriaśvásya várdhanaṁ
10.069.02b | ghr̥tám ánnaṁ ghr̥tám u asya médanam
10.069.02c | ghr̥ténā́huta urviyā́ ví paprathe
10.069.02d | sū́rya iva rocate sarpírāsutiḥ

10.069.03a | yát te mánur yád ánīkaṁ sumitráḥ
10.069.03b | samīdhé agne tád idáṁ návīyaḥ
10.069.03c | sá revác choca sá gíro juṣasva
10.069.03d | sá vā́jaṁ darṣi sá ihá śrávo dhāḥ

10.069.04a | yáṁ tvā pū́rvam īḷitó vadhriaśváḥ
10.069.04b | samīdhé agne sá idáṁ juṣasva
10.069.04c | sá na stipā́ utá bhavā tanūpā́
10.069.04d | dātráṁ rakṣasva yád idáṁ te asmé

10.069.05a | bhávā dyumnī́ vādhriaśvotá gopā́
10.069.05b | mā́ tvā tārīd abhímātir jánānām
10.069.05c | śū́ra 'va@ dhr̥ṣṇúś cyávanaḥ sumitráḥ
10.069.05d | prá nú vocaṁ vā́dhriaśvasya nā́ma

10.069.06a | sám ajríyā parvatíyā vásūni
10.069.06b | dā́sā vr̥trā́ṇi ā́riyā jigetha
10.069.06c | śū́ra 'va@ dhr̥ṣṇúś cyávano jánānāṁ
10.069.06d | tuvám agne pr̥tanāyū́m̐r abhí ṣyāḥ

10.069.07a | dīrghátantur br̥hádukṣāyám agníḥ
10.069.07b | sahásrastarīḥ śatánītha ŕ̥bhvā
10.069.07c | dyumā́n dyumátsu nŕ̥bhir mr̥jyámānaḥ
10.069.07d | sumitréṣu dīdayo devayátsu

10.069.08a | tuvé dhenúḥ sudúghā jātavedo
10.069.08b | asaścáteva samanā́ sabardhúk
10.069.08c | tuváṁ nŕ̥bhir dákṣiṇāvadbhir agne
10.069.08d | sumitrébhir idhyase devayádbhiḥ

10.069.09a | devā́ś cit te amŕ̥tā jātavedo
10.069.09b | mahimā́naṁ vādhriaśva prá vocan
10.069.09c | yát sampŕ̥cham mā́nuṣīr víśa ā́yan
10.069.09d | tuváṁ nŕ̥bhir ajayas tvā́vr̥dhebhiḥ

10.069.10a | pitéva putrám abibhar upásthe
10.069.10b | tuvā́m agne vadhriaśváḥ saparyán
10.069.10c | juṣāṇó asya samídhaṁ yaviṣṭha
10.069.10d | utá pū́rvām̐ avanor vrā́dhataś cit

10.069.11a | śáśvad agnír vadhriaśvásya śátrūn
10.069.11b | nŕ̥bhir jigāya sutásomavadbhiḥ
10.069.11c | sámanaṁ cid adahaś citrabhāno
10.069.11d | áva vrā́dhantam abhinad vr̥dháś cit

10.069.12a | ayám agnír vadhriaśvásya vr̥trahā́
10.069.12b | sanakā́t préddho námasopavākíyaḥ
10.069.12c | sá no ájāmīm̐r utá vā víjāmīn
10.069.12d | abhí tiṣṭha śárdhato vādhriaśva

10.070.01a | imā́m me agne samídhaṁ juṣasva
10.070.01b | iḷás padé práti haryā ghr̥tā́cīm
10.070.01c | várṣman pr̥thivyā́ḥ sudinatvé áhnām
10.070.01d | ūrdhvó bhava sukrato devayajyā́

10.070.02a | ā́ devā́nām agrayā́vehá yātu
10.070.02b | nárāśáṁso viśvárūpebhir áśvaiḥ
10.070.02c | r̥tásya pathā́ námasā miyédho
10.070.02d | devébhiyo devátamaḥ suṣūdat

10.070.03a | śaśvattamám īḷate dūtíyāya
10.070.03b | havíṣmanto manuṣíyāso agním
10.070.03c | váhiṣṭhair áśvaiḥ suvŕ̥tā ráthena
10.070.03d | ā́ devā́n vakṣi ní ṣadehá hótā

10.070.04a | ví prathatāṁ devájuṣṭaṁ tiraścā́
10.070.04b | dīrgháṁ drāghmā́ surabhí bhūtu asmé
10.070.04c | áheḷatā mánasā deva barhir
10.070.04d | índrajyeṣṭhām̐ uśató yakṣi devā́n

10.070.05a | divó vā sā́nu spr̥śátā várīyaḥ
10.070.05b | pr̥thivyā́ vā mā́trayā ví śrayadhvam
10.070.05c | uśatī́r dvāro mahinā́ mahádbhir
10.070.05d | deváṁ ráthaṁ rathayúr dhārayadhvam

10.070.06a | devī́ divó duhitárā suśilpé
10.070.06b | uṣā́sānáktā sadatāṁ ní yónau
10.070.06c | ā́ vāṁ devā́sa uśatī uśánta
10.070.06d | uraú sīdantu subhage upásthe

10.070.07a | ūrdhvó grā́vā br̥hád agníḥ sámiddhaḥ
10.070.07b | priyā́ dhā́māni áditer upásthe
10.070.07c | puróhitāv r̥tvijā yajñé asmín
10.070.07d | vidúṣṭarā dráviṇam ā́ yajethām

10.070.08a | tísro devīr barhír idáṁ várīya
10.070.08b | ā́ sīdata cakr̥mā́ vaḥ siyonám
10.070.08c | manuṣvád yajñáṁ súdhitā havī́ṁṣi
10.070.08d | íḷā devī́ ghr̥tápadī juṣanta

10.070.09a | déva tvaṣṭar yád dha cārutvám ā́naḍ
10.070.09b | yád áṅgirasām ábhavaḥ sacābhū́ḥ
10.070.09c | sá devā́nām pā́tha úpa prá vidvā́m̐
10.070.09d | uśán yakṣi draviṇodaḥ surátnaḥ

10.070.10a | vánaspate raśanáyā niyū́yā
10.070.10b | devā́nām pā́tha úpa vakṣi vidvā́n
10.070.10c | svádāti deváḥ kr̥ṇávad dhavī́ṁṣi
10.070.10d | ávatāṁ dyā́vāpr̥thivī́ hávam me

10.070.11a | ā́gne vaha váruṇam iṣṭáye na
10.070.11b | índraṁ divó marúto antárikṣāt
10.070.11c | sī́dantu barhír víśva ā́ yájatrāḥ
10.070.11d | svā́hā devā́ amŕ̥tā mādayantām

10.071.01a | bŕ̥haspate prathamáṁ vācó ágraṁ
10.071.01b | yát praírata nāmadhéyaṁ dádhānāḥ
10.071.01c | yád eṣāṁ śréṣṭhaṁ yád ariprám ā́sīt
10.071.01d | preṇā́ tád eṣāṁ níhitaṁ gúhāvíḥ

10.071.02a | sáktum iva títa~unā punánto
10.071.02b | yátra dhī́rā mánasā vā́cam ákrata
10.071.02c | átrā sákhāyaḥ sakhiyā́ni jānate
10.071.02d | bhadraíṣāṁ lakṣmī́r níhitā́dhi vācí

10.071.03a | yajñéna vācáḥ padavī́yam āyan
10.071.03b | tā́m ánv avindann ŕ̥ṣiṣu práviṣṭām
10.071.03c | tā́m ābhŕ̥tyā ví adadhuḥ purutrā́
10.071.03d | tā́ṁ saptá rebhā́ abhí sáṁ navante

10.071.04a | utá tvaḥ páśyan ná dadarśa vā́cam
10.071.04b | utá tvaḥ śr̥ṇván ná śr̥ṇoti enām
10.071.04c | utó tuvasmai tanúvaṁ ví sasre
10.071.04d | jāyéva pátya uśatī́ suvā́sāḥ

10.071.05a | utá tvaṁ sakhyé sthirápītam āhur
10.071.05b | naínaṁ hinvanti ápi vā́jineṣu
10.071.05c | ádhenuvā carati māyáyaiṣá
10.071.05d | vā́caṁ śuśruvā́m̐ aphalā́m apuṣpā́m

10.071.06a | yás tityā́ja sacivídaṁ sákhāyaṁ
10.071.06b | ná tásya vācí ápi bhāgó asti
10.071.06c | yád īṁ śr̥ṇóti álakaṁ śr̥ṇoti
10.071.06d | nahí pravéda sukr̥tásya pánthām

10.071.07a | akṣaṇvántaḥ kárṇavantaḥ sákhāyo
10.071.07b | manojavéṣu ásamā babhūvuḥ
10.071.07c | ādaghnā́sa upakakṣā́sa u tve
10.071.07d | hradā́ iva snā́tvā u tve dadr̥śre

10.071.08a | hr̥dā́ taṣṭéṣu mánaso javéṣu
10.071.08b | yád brāhmaṇā́ḥ saṁyájante sákhāyaḥ
10.071.08c | átrā́ha tvaṁ ví jahur vediyā́bhir
10.071.08d | óhabrahmāṇo ví caranti u tve

10.071.09a | imé yé nā́rvā́ṅ ná paráś cáranti
10.071.09b | ná brāhmaṇā́so ná sutékarāsaḥ
10.071.09c | tá eté vā́cam abhipádya pāpáyā
10.071.09d | sirī́s tántraṁ tanvate áprajajñayaḥ

10.071.10a | sárve nandanti yaśásā́gatena
10.071.10b | sabhāsāhéna sákhiyā sákhāyaḥ
10.071.10c | kilbiṣaspŕ̥t pituṣáṇir hí eṣām
10.071.10d | áraṁ hitó bhávati vā́jināya

10.071.11a | r̥cā́ṁ tuvaḥ póṣam āste pupuṣvā́n
10.071.11b | gāyatráṁ tvo gāyati śákvarīṣu
10.071.11c | brahmā́ tuvo vádati jātavidyā́ṁ
10.071.11d | yajñásya mā́trāṁ ví mimīta u tvaḥ

10.072.01a | devā́nāṁ nú vayáṁ jā́nā
10.072.01b | prá vocāma vipanyáyā
10.072.01c | ukthéṣu śasyámāneṣu
10.072.01d | yáḥ páśyād úttare yugé

10.072.02a | bráhmaṇas pátir etā́
10.072.02b | sáṁ karmā́ra ivādhamat
10.072.02c | devā́nām pūrviyé yugé
10.072.02d | ásataḥ sád ajāyata

10.072.03a | devā́nāṁ yugé prathamé
10.072.03b | ásataḥ sád ajāyata
10.072.03c | tád ā́śā ánv ajāyanta
10.072.03d | tád uttānápadas pári

10.072.04a | bhū́r jajña uttānápado
10.072.04b | bhuvá ā́śā ajāyanta
10.072.04c | áditer dákṣo 'jāyata@
10.072.04d | dákṣād u áditiḥ pári

10.072.05a | áditir hí ájaniṣṭa
10.072.05b | dákṣa yā́ duhitā́ táva
10.072.05c | tā́ṁ devā́ ánv ajāyanta
10.072.05d | bhadrā́ amŕ̥tabandhavaḥ

10.072.06a | yád devā adáḥ salilé
10.072.06b | súsaṁrabdhā átiṣṭhata
10.072.06c | átrā vo nŕ̥tyatām iva
10.072.06d | tīvró reṇúr ápāyata

10.072.07a | yád devā yátayo yathā
10.072.07b | bhúvanāni ápinvata
10.072.07c | átrā samudrá ā́ gūḷhám
10.072.07d | ā́ sū́ryam ajabhartana

10.072.08a | aṣṭaú putrā́so áditer
10.072.08b | yé jātā́s tanúvas pári
10.072.08c | devā́m̐ úpa praít saptábhiḥ
10.072.08d | párā mārtāṇḍám āsiyat

10.072.09a | saptábhiḥ putraír áditir
10.072.09b | úpa praít pūrviyáṁ yugám
10.072.09c | prajā́yai mr̥tyáve tuvat
10.072.09d | púnar mārtāṇḍám ā́bharat

10.073.01a | jániṣṭhā ugráḥ sáhase turā́ya
10.073.01b | mandrá ójiṣṭho bahulā́bhimānaḥ
10.073.01c | ávardhann índram marútaś cid átra
10.073.01d | mātā́ yád vīráṁ dadhánad dhániṣṭhā

10.073.02a | druhó níṣattā pr̥śanī́ cid évaiḥ
10.073.02b | purū́ śáṁsena vāvr̥dhuṣ ṭá índram
10.073.02c | abhī́vr̥teva tā́ mahāpadéna
10.073.02d | dhvāntā́t prapitvā́d úd aranta gárbhāḥ

10.073.03a | r̥ṣvā́ te pā́dā prá yáj jígāsi
10.073.03b | ávardhan vā́jā utá yé cid átra
10.073.03c | tuvám indra sālāvr̥kā́n sahásram
10.073.03d | āsán dadhiṣe aśvínā́ vavr̥tyāḥ

10.073.04a | samanā́ tū́rṇir úpa yāsi yajñám
10.073.04b | ā́ nā́satiyā sakhiyā́ya vakṣi
10.073.04c | vasā́vyām indra dhārayaḥ sahásrā
10.073.04d | aśvínā śūra dadatur maghā́ni

10.073.05a | mándamāna r̥tā́d ádhi prajā́yai
10.073.05b | sákhibhir índra iṣirébhir ártham
10.073.05c | ā́bhir hí māyā́ úpa dásyum ā́gān
10.073.05d | míhaḥ prá tamrā́ avapat támāṁsi

10.073.06a | sánāmānā cid dhvasayo ní asmā
10.073.06b | ávāhann índra uṣáso yáthā́naḥ
10.073.06c | r̥ṣvaír agachaḥ sákhibhir níkāmaiḥ
10.073.06d | sākám pratiṣṭhā́ hŕ̥diyā jaghantha

10.073.07a | tuváṁ jaghantha námucim makhasyúṁ
10.073.07b | dā́saṁ kr̥ṇvāná ŕ̥ṣaye vímāyam
10.073.07c | tuváṁ cakartha mánave siyonā́n
10.073.07d | pathó devatrā́ áñjaseva yā́nān

10.073.08a | tuvám etā́ni papriṣe ví nā́ma
10.073.08b | ī́śāna indra dadhiṣe gábhastau
10.073.08c | ánu tvā devā́ḥ śávasā madanti
10.073.08d | upáribudhnān vanínaś cakartha

10.073.09a | cakráṁ yád asya apsú ā́ níṣattam
10.073.09b | utó tád asmai mádhu íc cachadyāt
10.073.09c | pr̥thiviyā́m átiṣitaṁ yád ū́dhaḥ
10.073.09d | páyo góṣu ádadhā óṣadhīṣu

10.073.10a | áśvād iyāya íti yád vádanti
10.073.10b | ójaso jātám utá manya enam
10.073.10c | manyór iyāya harmiyéṣu tasthau
10.073.10d | yátaḥ prajajñá índro asya veda

10.073.11a | váyaḥ suparṇā́ úpa sedur índram
10.073.11b | priyámedhā ŕ̥ṣayo nā́dhamānāḥ
10.073.11c | ápa dhvāntám ūrṇuhí pūrdhí cákṣur
10.073.11d | mumugdhí asmā́n nidháyeva baddhā́n

10.074.01a | vásūnaaṁ vā carkr̥ṣe íyakṣan
10.074.01b | dhiyā́ vā ̀ yajñaír vā ródasīyoḥ
10.074.01c | árvanto vā yé rayimántaḥ sātaú
10.074.01d | vanúṁ vā yé suśrúṇaṁ suśrúto dhúḥ

10.074.02a | háva eṣām ásuro nakṣata dyā́ṁ
10.074.02b | śravasyatā́ mánasā niṁsata kṣā́m
10.074.02c | cákṣāṇā yátra suvitā́ya devā́
10.074.02d | dyaúr ná vā́rebhiḥ kr̥ṇávanta suvaíḥ

10.074.03a | iyám eṣām ̀ amŕ̥tānaaṁ gī́ḥ
10.074.03b | sarvátātā yé kr̥páṇanta rátnam
10.074.03c | dhíyaṁ ca yajñáṁ ca sā́dhantas
10.074.03d | té no dhāntu vasavíyam ásāmi

10.074.04a | ā́ tát ta indra āyávaḥ pananta
10.074.04b | abhí yá ūrváṁ gómantaṁ títr̥tsān
10.074.04c | sakr̥tsúvaṁ yé puruputrā́m mahī́ṁ
10.074.04d | sahásradhārām br̥hatī́ṁ dúdukṣan

10.074.05a | śácīva índram ávase kr̥ṇudhvam
10.074.05b | ánānataṁ damáyantam pr̥tanyū́n
10.074.05c | r̥bhukṣáṇam maghávānaṁ suvr̥ktím
10.074.05d | bhártā yó vájraṁ náriyam purukṣúḥ

10.074.06a | yád vāvā́na purutámam purāṣā́ḷ
10.074.06b | ā́ vr̥trahā́ índro nā́māni aprāḥ
10.074.06c | áceti prāsáhas pátis túviṣmān
10.074.06d | yád īm uśmási kártave kárat tát

10.075.01a | prá sú va āpo mahimā́nam uttamáṁ
10.075.01b | kārúr vocāti sádane vivásvataḥ
10.075.01c | prá saptá-sapta treedhā́ hí cakramúḥ
10.075.01d | prá sŕ̥tvarīṇām áti síndhur ójasā

10.075.02a | prá te 'radad váruṇo yā́tave patháḥ
10.075.02b | síndho yád vā́jām̐ abhí ádravas tuvám
10.075.02c | bhū́myā ádhi pravátā yāsi sā́nunā
10.075.02d | yád eṣām ágraṁ jágatām irajyási

10.075.03a | diví svanó yatate bhū́miyopári
10.075.03b | anantáṁ śúṣmam úd iyarti bhānúnā
10.075.03c | abhrā́d iva prá stanayanti vr̥ṣṭáyaḥ
10.075.03d | síndhur yád éti vr̥ṣabhó ná róruvat

10.075.04a | abhí tvā sindho śíśum ín ná mātáro
10.075.04b | vāśrā́ arṣanti páyaseva dhenávaḥ
10.075.04c | rā́jeva yúdhvā nayasi tvám ít sícau
10.075.04d | yád āsām ágram pravátām ínakṣasi

10.075.05a | imám me gaṅge yamune sarasvati
10.075.05b | śútudri stómaṁ sacatā páruṣṇi ā́
10.075.05c | asikniyā́ marudvr̥dhe vitástayā
10.075.05d | ā́rjīkīye śr̥ṇuhi ā́ suṣómayā

10.075.06a | tr̥ṣṭā́mayā prathamáṁ yā́tave sajū́ḥ
10.075.06b | susártuvā rasáyā śvetiyā́ tiyā́
10.075.06c | tuváṁ sindho kúbhayā gomatī́ṁ krúmum
10.075.06d | mehatnuvā́ saráthaṁ yā́bhir ī́yase

10.075.07a | ŕ̥jīti énī rúśatī mahitvā́
10.075.07b | pári jráyāṁsi bharate rájāṁsi
10.075.07c | ádabdhā síndhur apásām apástamā
10.075.07d | áśvā ná citrā́ vápuṣīva darśatā́

10.075.08a | suáśvā síndhuḥ suráthā suvā́sā
10.075.08b | hiraṇyáyī súkr̥tā vājínīvatī
10.075.08c | ū́rṇāvatī yuvatíḥ sīlámāvatī
10.075.08d | utā́dhi vaste subhágā madhuvŕ̥dham

10.075.09a | sukháṁ ráthaṁ yuyuje síndhur aśvínaṁ
10.075.09b | téna vā́jaṁ saniṣad asmín ājaú
10.075.09c | mahā́n hí asya mahimā́ panasyáte
10.075.09d | ádabdhasya sváyaśaso virapśínaḥ

10.076.01a | ā́ va r̥ñjasa ūrjáaṁ víuṣṭiṣu
10.076.01b | índram marúto ródasī anaktana
10.076.01c | ubhé yáthā no áhanī sacābhúvā
10.076.01d | sádaḥ-sado varivasyā́ta udbhídā

10.076.02a | tád u śráyiṣṭhaṁ+ sávanaṁ sunotana
10.076.02b | átyo ná hástayato ádriḥ sotári
10.076.02c | vidád dhí aryó abhíbhūti paúṁsiyam
10.076.02d | mahó rāyé cit tarute yád árvataḥ

10.076.03a | tád íd dhí asya sávanaṁ vivér apó
10.076.03b | yáthā purā́ mánave gātúm áśret
10.076.03c | góarṇasi tvāṣṭaré áśvanirṇiji
10.076.03d | prém adhvaréṣu adhvarā́m̐ aśiśrayuḥ

10.076.04a | ápa hata rakṣáso bhaṅgurā́vata
10.076.04b | skabhāyáta nírr̥tiṁ sédhatā́matim
10.076.04c | ā́ no rayíṁ sárvavīraṁ sunotana
10.076.04d | devāvíyam bharata ślókam adrayaḥ

10.076.05a | diváś cid ā́ vo ámavattarebhiyo
10.076.05b | vibhvánā cid āśúapastarebhiyaḥ
10.076.05c | vāyóś cid ā́ sómarabhastarebhiyo
10.076.05d | agnéś cid arca pitukŕ̥ttarebhiyaḥ

10.076.06a | bhurántu no yaśásaḥ sótu ándhaso
10.076.06b | grā́vāṇo vācā́ divítā divítmatā
10.076.06c | náro yátra duhaté kā́miyam mádhu
10.076.06d | āghoṣáyanto abhíto mithastúraḥ

10.076.07a | sunvánti sómaṁ rathirā́so ádrayo
10.076.07b | nír asya rásaṁ gavíṣo duhanti té
10.076.07c | duhánti ū́dhar upasécanāya káṁ
10.076.07d | náro havyā́ ná marjayanta āsábhiḥ

10.076.08a | eté naraḥ suápaso abhūtana
10.076.08b | yá índrāya sunuthá sómam adrayaḥ
10.076.08c | vāmáṁ-vāmaṁ vo diviyā́ya dhā́mane
10.076.08d | vásu-vasu vaḥ pā́rthivāya sunvaté

10.077.01a | abhraprúṣo ná vācā́ pruṣā vásu
10.077.01b | havíṣmanto ná yajñā́ vijānúṣaḥ
10.077.01c | sumā́rutaṁ ná brahmā́ṇam arháse
10.077.01d | gaṇám astoṣi eṣāṁ ná śobháse

10.077.02a | śriyé máryāso añjī́m̐r akr̥ṇvata
10.077.02b | sumā́rutaṁ ná pūrvī́r áti kṣápaḥ
10.077.02c | divás putrā́sa étā ná yetira
10.077.02d | ādityā́sas té akrā́ ná vāvr̥dhuḥ

10.077.03a | prá yé diváḥ pr̥thivyā́ ná barháṇā
10.077.03b | tmánā riricré abhrā́n ná sū́riyaḥ
10.077.03c | pā́jasvanto ná vīrā́ḥ panasyávo
10.077.03d | riśā́daso ná máryā abhídyavaḥ

10.077.04a | yuṣmā́kam budhné apā́ṁ ná yā́mani
10.077.04b | vithuryáti ná mahī́ śratharyáti
10.077.04c | viśvápsur yajñó arvā́g ayáṁ sú vaḥ
10.077.04d | práyasvanto ná satrā́ca ā́ gata

10.077.05a | yūyáṁ dhūrṣú prayújo ná raśmíbhir
10.077.05b | jyótiṣmanto ná bhāsā́ víuṣṭiṣu
10.077.05c | śyenā́so ná sváyaśaso riśā́dasaḥ
10.077.05d | pravā́so ná prásitāsaḥ pariprúṣaḥ

10.077.06a | prá yád váhadhve marutaḥ parākā́d
10.077.06b | yūyám maháḥ saṁváraṇasya vásvaḥ
10.077.06c | vidānā́so vasavo rā́dhiyasya
10.077.06d | ārā́c cid dvéṣaḥ sanutár yuyota

10.077.07a | yá udŕ̥ci ̀ yajñé adhvareṣṭhā́
10.077.07b | marúdbhiyo ná mā́nuṣo dádāśat
10.077.07c | revát sá váyo dadhate suvī́raṁ
10.077.07d | sá devā́nām ápi gopīthé astu

10.077.08a | té hí yajñéṣu yajñíyāsa ū́mā
10.077.08b | āditiyéna nā́mnā śámbhaviṣṭhāḥ
10.077.08c | té no avantu rathatū́r manīṣā́m
10.077.08d | maháś ca yā́man adhvaré cakānā́ḥ

10.078.01a | víprāso ná mánmabhiḥ suādhíyo
10.078.01b | devāvíyo ná yajñaíḥ suápnasaḥ
10.078.01c | rā́jāno ná citrā́ḥ susaṁdŕ̥śaḥ
10.078.01d | kṣitīnáaṁ ná máryā arepásaḥ

10.078.02a | agnír ná yé bhrā́jasā rukmávakṣaso
10.078.02b | vā́tāso ná svayújaḥ sadyáūtayaḥ
10.078.02c | prajñātā́ro ná jyáyiṣṭhāḥ+ sunītáyaḥ
10.078.02d | suśármāṇo ná sómā r̥táṁ yaté

10.078.03a | vā́tāso ná yé dhúnayo jigatnávo
10.078.03b | agnīnáaṁ ná jihvā́ virokíṇaḥ
10.078.03c | vármaṇvanto ná yodhā́ḥ śímīvantaḥ
10.078.03d | pitr̥r̥ṇáaṁ ná śáṁsāḥ surātáyaḥ

10.078.04a | ráthānaaṁ ná ye\ 'rā́ḥ sánābhayo
10.078.04b | jigīvā́ṁso ná śū́rā abhídyavaḥ
10.078.04c | vareyávo ná máryā ghr̥taprúṣo
10.078.04d | abhisvartā́ro arkáṁ ná suṣṭúbhaḥ

10.078.05a | áśvāso ná yé jyáyiṣṭhāsa+ āśávo
10.078.05b | didhiṣávo ná rathíyaḥ sudā́navaḥ
10.078.05c | ā́po ná nimnaír udábhir jigatnávo
10.078.05d | viśvárūpā áṅgiraso ná sā́mabhiḥ

10.078.06a | grā́vāṇo ná sūráyaḥ síndhumātara
10.078.06b | ādardirā́so ádrayo ná viśváhā
10.078.06c | śiśū́lā ná krīḷáyaḥ sumātáro
10.078.06d | mahāgrāmó ná yā́mann utá tviṣā́

10.078.07a | uṣásāṁ ná ketávo adhvaraśríyaḥ
10.078.07b | śubhaṁyávo ná añjíbhir ví aśvitan
10.078.07c | síndhavo ná yayíyo bhrā́jadr̥ṣṭayaḥ
10.078.07d | parāváto ná yójanāni mamire

10.078.08a | subhāgā́n no devāḥ kr̥ṇutā surátnān
10.078.08b | asmā́n stotr̥ŕ̥n maruto vāvr̥dhānā́ḥ
10.078.08c | ádhi stotrásya sakhiyásya gāta
10.078.08d | sanā́d dhí vo ratnadhéyāni sánti

10.079.01a | ápaśyam asya maható mahitvám
10.079.01b | ámartiyasya mártiyāsu vikṣú
10.079.01c | nā́nā hánū víbhr̥te sám bharete
10.079.01d | ásinvatī bápsatī bhū́ri attaḥ

10.079.02a | gúhā śíro níhitam ŕ̥dhag akṣī́
10.079.02b | ásinvann atti jihváyā vánāni
10.079.02c | átrāṇi asmai paḍbhíḥ sám bharanti
10.079.02d | uttānáhastā námasā́dhi vikṣú

10.079.03a | prá mātúḥ prataráṁ gúhiyam ichán
10.079.03b | kumāró ná vīrúdhaḥ sarpad urvī́ḥ
10.079.03c | sasáṁ ná pakvám avidac chucántaṁ
10.079.03d | ririhvā́ṁsaṁ ripá upásthe antáḥ

10.079.04a | tád vām r̥táṁ rodasī prá bravīmi
10.079.04b | jā́yamāno mātárā gárbho atti
10.079.04c | nā́háṁ devásya mártiyaś ciketa
10.079.04d | agnír aṅgá vícetāḥ sá prácetāḥ

10.079.05a | yó asmā ánnaṁ tr̥ṣú ādádhāti
10.079.05b | ā́jiyair ghr̥taír juhóti púṣyati
10.079.05c | tásmai sahásram akṣábhir ví cakṣe
10.079.05d | ágne viśvátaḥ pratiáṅṅ asi tvám

10.079.06a | kíṁ devéṣu tyája énaś cakartha
10.079.06b | ágne pr̥chā́mi nú tuvā́m ávidvān
10.079.06c | ákrīḷan krī́ḷan hárir áttave 'dán
10.079.06d | ví parvaśáś cakarta gā́m ivāsíḥ

10.079.07a | víṣūco áśvān yuyuje vanejā́
10.079.07b | ŕ̥jītibhī raśanā́bhir gr̥bhītā́n
10.079.07c | cakṣadé mitró vásubhiḥ sújātaḥ
10.079.07d | sám ānr̥dhe párvabhir vāvr̥dhānáḥ

10.080.01a | agníḥ sáptiṁ vājambharáṁ dadāti
10.080.01b | agnír vīráṁ śrútiyaṁ karmaniṣṭhā́m
10.080.01c | agnī́ ródasī ví carat samañjánn
10.080.01d | agnír nā́rīṁ vīrákukṣim púraṁdhim

10.080.02a | agnér ápnasaḥ samíd astu bhadrā́
10.080.02b | agnír mahī́ ródasī ā́ viveśa
10.080.02c | agnír ékaṁ ̀ codayat samátsu
10.080.02d | agnír vr̥trā́ṇi dayate purū́ṇi

10.080.03a | agnír ha tyáṁ járataḥ kárṇam āva
10.080.03b | agnír adbhyó nír adahaj járūtham
10.080.03c | agnír átriṁ gharmá uruṣyad antár
10.080.03d | agnír nr̥médham prajáyāsr̥jat sám

10.080.04a | agnír daad dráviṇaṁ vīrápeśā
10.080.04b | agnír ŕ̥ṣiṁ yáḥ sahásrā sanóti
10.080.04c | agnír diví haviyám ā́ tatāna
10.080.04d | agnér dhā́māni víbhr̥tā purutrā́

10.080.05a | agním ukthaír ŕ̥ṣayo ví hvayante
10.080.05b | agníṁ náro yā́mani bādhitā́saḥ
10.080.05c | agníṁ váyo antárikṣe pátanto
10.080.05d | agníḥ sahásrā pári yāti gónām

10.080.06a | agníṁ víśa īḷate mā́nuṣīr yā́
10.080.06b | agním mánuṣo náhuṣo ví jātā́ḥ
10.080.06c | agnír gā́ndharvīm pathíyām r̥tásya
10.080.06d | agnér gávyūtir ghr̥tá ā́ níṣattā

10.080.07a | agnáye bráhma r̥bhávas tatakṣur
10.080.07b | agním mahā́m avocāmā suvr̥ktím
10.080.07c | ágne prā́va jaritā́raṁ yaviṣṭha
10.080.07d | ágne máhi dráviṇam ā́ yajasva

10.081.01a | yá imā́ víśvā bhúvanāni júhvad
10.081.01b | ŕ̥ṣir hótā ní ásīdat pitā́ naḥ
10.081.01c | sá āśíṣā dráviṇam ichámānaḥ
10.081.01d | prathamachád ávarām̐ ā́ viveśa

10.081.02a | kíṁ svid āsīd adhiṣṭhā́nam
10.081.02b | ārámbhaṇaṁ katamát svit kathā́sīt
10.081.02c | yáto bhū́miṁ janáyan viśvákarmā
10.081.02d | ví dyā́m aúrṇon mahinā́ viśvácakṣāḥ

10.081.03a | viśvátaścakṣur utá viśvátomukho
10.081.03b | viśvátobāhur utá viśvátaspāt
10.081.03c | sám bāhúbhyāṁ dhámati sám pátatrair
10.081.03d | dyā́vābhū́mī janáyan devá ékaḥ

10.081.04a | kíṁ svid vánaṁ ká u sá vr̥kṣá āsa
10.081.04b | yáto dyā́vāpr̥thivī́ niṣṭatakṣúḥ
10.081.04c | mánīṣiṇo mánasā pr̥chátéd u tád
10.081.04d | yád adhyátiṣṭhad bhúvanāni dhāráyan

10.081.05a | yā́ te dhā́māni paramā́ṇi yā́vamā́
10.081.05b | yā́ madhyamā́ viśvakarmann utémā́
10.081.05c | śíkṣā sákhibhyo havíṣi svadhāvaḥ
10.081.05d | svayáṁ yajasva tanúvaṁ vr̥dhānáḥ

10.081.06a | víśvakarman havíṣā vāvr̥dhānáḥ
10.081.06b | svayáṁ yajasva pr̥thivī́m utá dyā́m
10.081.06c | múhyantu anyé abhíto jánāsa
10.081.06d | ihā́smā́kam maghávā sūrír astu

10.081.07a | vācás pátiṁ viśvákarmāṇam ūtáye
10.081.07b | manojúvaṁ vā́je adyā́ huvema
10.081.07c | sá no víśvāni hávanāni joṣad
10.081.07d | viśváśambhūr ávase sādhúkarmā

10.082.01a | cákṣuṣaḥ pitā́ mánasā hí dhī́ro
10.082.01b | ghr̥tám ene ajanan nánnamāne
10.082.01c | yadéd ántā ádadr̥hanta pū́rva
10.082.01d | ā́d íd dyā́vāpr̥thivī́ aprathetām

10.082.02a | viśvákarmā vímanā ā́d víhāyā
10.082.02b | dhātā́ vidhātā́ paramótá saṁdŕ̥k
10.082.02c | téṣām iṣṭā́ni sám iṣā́ madanti
10.082.02d | yátrā saptarṣī́n pará ékam āhúḥ

10.082.03a | yó naḥ pitā́ janitā́ yó vidhātā́
10.082.03b | dhā́māni véda bhúvanāni víśvā
10.082.03c | yó devā́nāṁ nāmadhā́ éka evá
10.082.03d | táṁ sampraśnám bhúvanā yanti anyā́

10.082.04a | tá ā́yajanta dráviṇaṁ sám asmā
10.082.04b | ŕ̥ṣayaḥ pū́rve jaritā́ro ná bhūnā́
10.082.04c | asū́rte sū́rte rájasi niṣatté
10.082.04d | yé bhūtā́ni samákr̥ṇvann imā́ni

10.082.05a | paró divā́ pará enā́ pr̥thivyā́
10.082.05b | paró devébhir ásurair yád ásti
10.082.05c | káṁ svid gárbham prathamáṁ dadhra ā́po
10.082.05d | yátra devā́ḥ samápaśyanta víśve

10.082.06a | tám íd gárbham prathamáṁ dadhra ā́po
10.082.06b | yátra devā́ḥ samágachanta víśve
10.082.06c | ajásya nā́bhāv ádhi ékam árpitaṁ
10.082.06d | yásmin víśvāni bhúvanāni tasthúḥ

10.082.07a | ná táṁ vidātha yá imā́ jajā́na
10.082.07b | anyád yuṣmā́kam ántaram babhūva
10.082.07c | nīhāréṇa prā́vr̥tā jálpiyā ca
10.082.07d | asutŕ̥pa ukthaśā́saś caranti

10.083.01a | yás te manyo ávidhad vajra sāyaka
10.083.01b | sáha ójaḥ puṣyati víśvam ānuṣák
10.083.01c | sāhyā́ma dā́sam ā́riyaṁ tváyā yujā́
10.083.01d | sáhaskr̥tena sáhasā sáhasvatā

10.083.02a | manyúr índro manyúr evā́sa devó
10.083.02b | manyúr hótā váruṇo jātávedāḥ
10.083.02c | manyúṁ víśa īḷate mā́nuṣīr yā́ḥ
10.083.02d | pāhí no manyo tápasā sajóṣāḥ

10.083.03a | abhī́hi manyo tavásas távīyān
10.083.03b | tápasā yujā́ ví jahi śátrūn
10.083.03c | amitrahā́ vr̥trahā́ dasyuhā́ ca
10.083.03d | víśvā vásūni ā́ bharā tuváṁ naḥ

10.083.04a | tuváṁ hí manyo abhíbhūtiyojāḥ
10.083.04b | svayambhū́r bhā́mo abhimātiṣāháḥ
10.083.04c | viśvácarṣaṇiḥ sáhuriḥ sáhāvān
10.083.04d | asmā́su ójaḥ pŕ̥tanāsu dhehi

10.083.05a | abhāgáḥ sánn ápa páreto asmi
10.083.05b | táva krátvā taviṣásya pracetaḥ
10.083.05c | táṁ tvā manyo akratúr jihīḷāháṁ
10.083.05d | suvā́ tanū́r baladéyāya méhi

10.083.06a | ayáṁ te asmi úpa méhi arvā́ṅ
10.083.06b | pratīcīnáḥ sahure viśvadhāyaḥ
10.083.06c | mányo vajrinn abhí mā́m ā́ vavr̥tsva
10.083.06d | hánāva dásyūm̐r utá bodhi āpéḥ

10.083.07a | abhí préhi dakṣiṇató bhavā me
10.083.07b | ádhā vr̥trā́ṇi jaṅghanāva bhū́ri
10.083.07c | juhómi te dharúṇam mádhvo ágram
10.083.07d | ubhā́ upāṁśú prathamā́ pibāva

10.084.01a | tváyā manyo sarátham ārujánto
10.084.01b | hárṣamāṇāso dhr̥ṣitā́ marutvaḥ
10.084.01c | tigméṣava ā́yudhā saṁśíśānā
10.084.01d | abhí prá yantu náro agnírūpāḥ

10.084.02a | agnír 'va@ manyo tviṣitáḥ sahasva
10.084.02b | senānī́r naḥ sahure hūtá edhi
10.084.02c | hatvā́ya śátrūn ví bhajasva véda
10.084.02d | ójo mímāno ví mŕ̥dho nudasva

10.084.03a | sáhasva manyo abhímātim asmé
10.084.03b | ruján mr̥ṇán pramr̥ṇán préhi śátrūn
10.084.03c | ugráṁ te pā́jo nanú ā́ rurudhre
10.084.03d | vaśī́ váśaṁ nayasa ekaja tvám

10.084.04a | éko bahūnā́m asi manyav īḷitó
10.084.04b | víśaṁ-viśaṁ yudháye sáṁ śiśādhi
10.084.04c | ákr̥ttaruk ̀ tuváyā yujā́ vayáṁ
10.084.04d | dyumántaṁ ghóṣaṁ vijayā́ya kr̥ṇmahe

10.084.05a | vijeṣakŕ̥d índra ivānavabravó
10.084.05b | asmā́kam manyo adhipā́ bhavehá
10.084.05c | priyáṁ te nā́ma sahure gr̥ṇīmasi
10.084.05d | vidmā́ tám útsaṁ yáta ābabhū́tha

10.084.06a | ā́bhūtiyā sahajā́ vajra sāyaka
10.084.06b | sáho bibharṣi abhibhūta úttaram
10.084.06c | krátvā no manyo sahá medī́ edhi
10.084.06d | mahādhanásya puruhūta saṁsŕ̥ji

10.084.07a | sáṁsr̥ṣṭaṁ dhánam ubháyaṁ samā́kr̥tam
10.084.07b | asmábhyaṁ dattāṁ váruṇaś ca manyúḥ
10.084.07c | bhíyaṁ dádhānā hŕ̥dayeṣu śátravaḥ
10.084.07d | párājitāso ápa ní layantām

10.085.01a | satyénóttabhitā bhū́miḥ
10.085.01b | sū́ryeṇa úttabhitā dyaúḥ
10.085.01c | r̥ténādityā́s tiṣṭhanti
10.085.01d | diví sómo ádhi śritáḥ

10.085.02a | sómenādityā́ balínaḥ
10.085.02b | sómena pr̥thivī́ mahī́
10.085.02c | átho nákṣatrāṇām eṣā́m
10.085.02d | upásthe sóma ā́hitaḥ

10.085.03a | sómam manyate papivā́n
10.085.03b | yát sampiṁṣánti óṣadhim
10.085.03c | sómaṁ yám brahmā́ṇo vidúr
10.085.03d | ná tásyāśnāti káś caná

10.085.04a | āchádvidhānair gupitó
10.085.04b | bā́rhataiḥ soma rakṣitáḥ
10.085.04c | grā́vṇām íc chr̥ṇván tiṣṭhasi
10.085.04d | ná te aśnāti pā́rthivaḥ

10.085.05a | yát tvā deva prapíbanti
10.085.05b | táta ā́ pyāyase púnaḥ
10.085.05c | vāyúḥ sómasya rakṣitā́
10.085.05d | sámānām mā́sa ā́kr̥tiḥ

10.085.06a | raíbhī āsīd anudéyī
10.085.06b | nārāśaṁsī́ niócanī
10.085.06c | sūryā́yā bhadrám íd vā́so
10.085.06d | gā́thayaiti páriṣkr̥tam

10.085.07a | cíttir ā upabárhaṇaṁ
10.085.07b | cákṣur ā abhiáñjanam
10.085.07c | diyaúr bhū́miḥ kóśa āsīd
10.085.07d | yád áyāt sūriyā́ pátim

10.085.08a | stómā āsan pratidháyaḥ
10.085.08b | kurī́raṁ chánda opaśáḥ
10.085.08c | sūryā́yā aśvínā varā́
10.085.08d | agnír āsīt purogaváḥ

10.085.09a | sómo vadhūyúr abhavad
10.085.09b | aśvínāstām ubhā́ varā́
10.085.09c | sūryā́ṁ yát pátye śáṁsantīm
10.085.09d | mánasā savitā́dadāt

10.085.10a | máno asyā ána āsīd
10.085.10b | diyaúr āsīd utá chadíḥ
10.085.10c | śukrā́v anaḍvā́hāv āstāṁ
10.085.10d | yád áyāt sūriyā́ gr̥hám

10.085.11a | r̥ksāmā́bhyām abhíhitau
10.085.11b | gā́vau te sāmanā́v itaḥ
10.085.11c | śrótraṁ te cakré āstāṁ
10.085.11d | diví pánthāś carācāráḥ

10.085.12a | śúcī te cakré yātiyā́
10.085.12b | viyānó ákṣa ā́hataḥ
10.085.12c | áno manasmáyaṁ sūryā́
10.085.12d | ā́rohat prayatī́ pátim

10.085.13a | sūryā́yā vahatúḥ prā́gāt
10.085.13b | savitā́ yám avā́sr̥jat
10.085.13c | aghā́su hanyante gā́vo
10.085.13d | árjunyoḥ pári uhyate

10.085.14a | yád aśvinā pr̥chámānāv áyātaṁ
10.085.14b | tricakréṇa vahatúṁ sūriyā́yāḥ
10.085.14c | víśve devā́ ánu tád vām ajānan
10.085.14d | putráḥ pitárāv avr̥ṇīta pūṣā́

10.085.15a | yád áyātaṁ śubhas patī
10.085.15b | vareyáṁ sūriyā́m úpa
10.085.15c | kuvaíkaṁ cakráṁ vām āsīt
10.085.15d | kúva deṣṭrā́ya tasthathuḥ

10.085.16a | duvé te cakré sūriye
10.085.16b | brahmā́ṇa r̥tuthā́ viduḥ
10.085.16c | áthaíkaṁ cakráṁ yád gúhā
10.085.16d | tád addhātáya íd viduḥ

10.085.17a | sūriyā́yai devébhiyo
10.085.17b | mitrā́ya váruṇāya ca
10.085.17c | yé bhūtásya prácetasa
10.085.17d | idáṁ tébhyo 'karaṁ námaḥ

10.085.18a | pūrvāparáṁ carato māyáyaitaú
10.085.18b | śíśū krī́ḷantau pári yāto adhvarám
10.085.18c | víśvāni anyó bhúvanābhicáṣṭa
10.085.18d | r̥tū́m̐r anyó vidádhaj jāyate púnaḥ

10.085.19a | návo-navo bhavati jā́yamāno
10.085.19b | áhnāṁ ketúr uṣásām eti ágram
10.085.19c | bhāgáṁ devébhyo ví dadhāti āyán
10.085.19d | prá candrámās tirate dīrghám ā́yuḥ

10.085.20a | sukiṁśukáṁ śalmalíṁ viśvárūpaṁ
10.085.20b | híraṇyavarṇaṁ suvŕ̥taṁ sucakrám
10.085.20c | ā́ roha sūrye amŕ̥tasya lokáṁ
10.085.20d | siyonám pátye vahatúṁ kr̥ṇuṣva

10.085.21a | úd īrṣvā́taḥ pátivatī hí eṣā́
10.085.21b | viśvā́vasuṁ námasā gīrbhír īḷe
10.085.21c | anyā́m icha pitr̥ṣádaṁ víaktāṁ
10.085.21d | sá te bhāgó janúṣā tásya viddhi

10.085.22a | úd īrṣvā́to viśvāvaso
10.085.22b | námaseḷā mahe tuvā
10.085.22c | anyā́m icha prapharvíyaṁ
10.085.22d | sáṁ jāyā́m pátiyā sr̥ja

10.085.23a | anr̥kṣarā́ r̥jávaḥ santu pánthā
10.085.23b | yébhiḥ sákhāyo yánti no vareyám
10.085.23c | sám aryamā́ sám bhágo no ninīyāt
10.085.23d | sáṁ jāspatyáṁ suyámam astu devāḥ

10.085.24a | prá tvā muñcāmi váruṇasya pā́śād
10.085.24b | yéna tvā́badhnāt savitā́ suśévaḥ
10.085.24c | r̥tásya yónau sukr̥tásya loké
10.085.24d | áriṣṭāṁ tvā sahá pátyā dadhāmi

10.085.25a | prétó muñcā́mi nā́mútaḥ
10.085.25b | subaddhā́m amútas karam
10.085.25c | yátheyám indra mīḍhuvaḥ
10.085.25d | suputrā́ subhágā́sati

10.085.26a | pūṣā́ tvetó nayatu hastagŕ̥hya
10.085.26b | aśvínā tvā prá vahatāṁ ráthena
10.085.26c | gr̥hā́n gacha gr̥hápatnī yáthā́so
10.085.26d | vaśínī tváṁ vidátham ā́ vadāsi

10.085.27a | ihá priyám prajáyā te sám r̥dhyatām
10.085.27b | asmín gr̥hé gā́rhapatyāya jāgr̥hi
10.085.27c | enā́ pátyā tanúvaṁ sáṁ sr̥jasva
10.085.27d | ádhā jívrī vidátham ā́ vadāthaḥ

10.085.28a | nīlalohitám bhavati
10.085.28b | kr̥tyā́saktír ví ajyate
10.085.28c | édhante asyā jñātáyaḥ
10.085.28d | pátir bandhéṣu badhyate

10.085.29a | párā dehi śāmulíyam
10.085.29b | brahmábhyo ví bhajā vásu
10.085.29c | kr̥tyaíṣā́ padvátī bhūtvī́
10.085.29d | ā́ jāyā́ viśate pátim

10.085.30a | aśrīrā́ tanū́r bhavati
10.085.30b | rúśatī pāpáyāmuyā́
10.085.30c | pátir yád vadhvo\ vā́sasā
10.085.30d | svám áṅgam abhidhítsate

10.085.31a | yé vadhva\ś candráṁ vahatúṁ
10.085.31b | yákṣmā yánti jánād ánu
10.085.31c | púnas tā́n yajñíyā devā́
10.085.31d | náyantu yáta ā́gatāḥ

10.085.32a | mā́ vidan paripanthíno
10.085.32b | yá āsī́danti dámpatī
10.085.32c | sugébhir durgám átītām
10.085.32d | ápa drāntu árātayaḥ

10.085.33a | sumaṅgalī́r iyáṁ vadhū́r
10.085.33b | imā́ṁ saméta páśyata
10.085.33c | saúbhāgyam asyai dattvā́ya
10.085.33d | áthā́staṁ ví páretana

10.085.34a | tr̥ṣṭám etát káṭukam etád
10.085.34b | apāṣṭhávad viṣávan naítád áttave
10.085.34c | sūriyā́ṁ yó brahmā́ vidyā́t
10.085.34d | sá íd vā́dhūyam arhati

10.085.35a | āśásanaṁ viśásanam
10.085.35b | átho adhivikártanam
10.085.35c | sūryā́yāḥ paśya rūpā́ṇi
10.085.35d | tā́ni brahmā́ tú śundhati

10.085.36a | gr̥bhṇā́mi te saubhagatvā́ya hástam
10.085.36b | máyā pátyā jarádaṣṭir yáthā́saḥ
10.085.36c | bhágo aryamā́ savitā́ púraṁdhir
10.085.36d | máhyaṁ tvādur gā́rhapatyāya devā́ḥ

10.085.37a | tā́m pūṣañ chivátamām érayasva
10.085.37b | yásyām bī́jam manuṣíyā vápanti
10.085.37c | yā́ na ūrū́ uśatī́ viśráyāte
10.085.37d | yásyām uśántaḥ prahárāma śépam

10.085.38a | túbhyam ágre páry avahan
10.085.38b | sūryā́ṁ vahatúnā sahá
10.085.38c | púnaḥ pátibhyo jāyā́ṁ
10.085.38d | dā́ agne prajáyā sahá

10.085.39a | púnaḥ pátnīm agnír adād
10.085.39b | ā́yuṣā sahá várcasā
10.085.39c | dīrghā́yur asyā yáḥ pátir
10.085.39d | jī́vāti śarádaḥ śatám

10.085.40a | sómaḥ prathamó vivide
10.085.40b | gandharvó vivida úttaraḥ
10.085.40c | tr̥tī́yo agníṣ ṭe pátis
10.085.40d | turī́yas te manuṣyajā́ḥ

10.085.41a | sómo dadad gandharvā́ya
10.085.41b | gandharvó dadad agnáye
10.085.41c | rayíṁ ca putrā́ṁś ca adād
10.085.41d | agnír máhyam átho imā́m

10.085.42a | ihaívá stam mā́ ví yauṣṭaṁ
10.085.42b | víśvam ā́yur ví aśnutam
10.085.42c | krī́ḷantau putraír náptr̥bhir
10.085.42d | módamānau suvé gr̥hé

10.085.43a | ā́ naḥ prajā́ṁ janayatu prajā́patir
10.085.43b | ājarasā́ya sám anaktu aryamā́
10.085.43c | ádurmaṅgalīḥ patilokám ā́ viśa
10.085.43d | śáṁ no bhava dvipáde śáṁ cátuṣpade

10.085.44a | ághoracakṣur ápatighnī edhi
10.085.44b | śivā́ paśúbhyaḥ sumánāḥ suvárcāḥ
10.085.44c | vīrasū́r ̀ devákāmā siyonā́
10.085.44d | śáṁ no bhava dvipáde śáṁ cátuṣpade

10.085.45a | imā́ṁ tvám indra mīḍhuvaḥ
10.085.45b | suputrā́ṁ subhágāṁ kr̥ṇu
10.085.45c | dáśāsyām putrā́n ā́ dhehi
10.085.45d | pátim ekādaśáṁ kr̥dhi

10.085.46a | samrā́jñī śváśure bhava
10.085.46b | samrā́jñī śvaśruvā́m bhava
10.085.46c | nánāndari samrā́jñī bhava
10.085.46d | samrā́jñī ádhi devŕ̥ṣu

10.085.47a | sám añjantu víśve devā́ḥ
10.085.47b | sám ā́po hŕ̥dayāni nau
10.085.47c | sám mātaríśvā sáṁ dhātā́
10.085.47d | sám u déṣṭrī dadhātu nau

10.086.01a | ví hí sótor ásr̥kṣata
10.086.01b | néndraṁ devám amaṁsata
10.086.01c | yátrā́madad vr̥ṣā́kapir
10.086.01d | aryáḥ puṣṭéṣu mátsakhā
10.086.01e | víśvasmād índra úttaraḥ

10.086.02a | párā hí indra dhā́vasi
10.086.02b | vr̥ṣā́kaper áti vyáthiḥ
10.086.02c | ná ū áha prá vindasi
10.086.02d | anyátra sómapītaye
10.086.02e | víśvasmād índra úttaraḥ

10.086.03a | kím ayáṁ tvā́ṁ vr̥ṣā́kapiś
10.086.03b | cakā́ra hárito mr̥gáḥ
10.086.03c | yásmā irasyásī́d u nú
10.086.03d | aryó vā puṣṭimád vásu
10.086.03e | víśvasmād índra úttaraḥ

10.086.04a | yám imáṁ tváṁ vr̥ṣā́kapim
10.086.04b | priyám indrābhirákṣasi
10.086.04c | śuvā́ nú asya jambhiṣad
10.086.04d | ápi kárṇe varāhayúr
10.086.04e | víśvasmād índra úttaraḥ

10.086.05a | priyā́ taṣṭā́ni me kapír
10.086.05b | víaktā ví adūduṣat
10.086.05c | śíro nú asya rāviṣaṁ
10.086.05d | ná sugáṁ duṣkŕ̥te bhuvaṁ
10.086.05e | víśvasmād índra úttaraḥ

10.086.06a | ná mát strī́ subhasáttarā
10.086.06b | ná suyā́śutarā bhuvat
10.086.06c | ná mát práticyavīyasī
10.086.06d | ná sákthi údyamīyasī
10.086.06e | víśvasmād índra úttaraḥ

10.086.07a | uvé amba sulābhike
10.086.07b | yáthevāṅgá bhaviṣyáti
10.086.07c | bhasán me amba sákthi me
10.086.07d | śíro me vī́va hr̥ṣyati
10.086.07e | víśvasmād índra úttaraḥ

10.086.08a | kíṁ subāho suaṅgure
10.086.08b | pŕ̥thuṣṭo pŕ̥thujāghane
10.086.08c | kíṁ śūrapatni nas tuvám
10.086.08d | abhy a\mīṣi vr̥ṣā́kapiṁ
10.086.08e | víśvasmād índra úttaraḥ

10.086.09a | avī́rām iva mā́m ayáṁ
10.086.09b | śarā́rur abhí manyate
10.086.09c | utā́hám asmi vīríṇī
10.086.09d | índrapatnī marútsakhā
10.086.09e | víśvasmād índra úttaraḥ

10.086.10a | saṁhotráṁ sma purā́ nā́rī
10.086.10b | sámanaṁ vā́va gachati
10.086.10c | vedhā́ r̥tásya vīríṇī
10.086.10d | índrapatnī mahīyate
10.086.10e | víśvasmād índra úttaraḥ

10.086.11a | indrāṇī́m āsú nā́riṣu
10.086.11b | subhágām ahám aśravam
10.086.11c | nahy a\syā aparáṁ caná
10.086.11d | jarásā márate pátir
10.086.11e | víśvasmād índra úttaraḥ

10.086.12a | nā́hám indrāṇi rāraṇa
10.086.12b | sákhyur vr̥ṣā́kaper r̥té
10.086.12c | yásyedám ápiyaṁ havíḥ
10.086.12d | priyáṁ devéṣu gáchati
10.086.12e | víśvasmād índra úttaraḥ

10.086.13a | vŕ̥ṣākapāyi révati
10.086.13b | súputra ā́d u súsnuṣe
10.086.13c | ghásat ta índra ukṣáṇaḥ
10.086.13d | priyáṁ kācitkaráṁ havír
10.086.13e | víśvasmād índra úttaraḥ

10.086.14a | ukṣṇó hí me páñcadaśa
10.086.14b | sākám pácanti viṁśatím
10.086.14c | utā́hám admi pī́va íd
10.086.14d | ubhā́ kukṣī́ pr̥ṇanti me
10.086.14e | víśvasmād índra úttaraḥ

10.086.15a | vr̥ṣabhó ná tigmáśr̥ṅgo
10.086.15b | antár yūthéṣu róruvat
10.086.15c | manthás ta indra śáṁ hr̥dé
10.086.15d | yáṁ te sunóti bhāvayúr
10.086.15e | víśvasmād índra úttaraḥ

10.086.16a | ná séśe yásya rámbate
10.086.16b | antarā́ sakthíyā kápr̥t
10.086.16c | séd īśe yásya romaśáṁ
10.086.16d | niṣedúṣo vijŕ̥mbhate
10.086.16e | víśvasmād índra úttaraḥ

10.086.17a | ná séśe yásya romaśáṁ
10.086.17b | niṣedúṣo vijŕ̥mbhate
10.086.17c | séd īśe yásya rámbate
10.086.17d | antarā́ sakthíyā kápr̥d
10.086.17e | víśvasmād índra úttaraḥ

10.086.18a | ayám indra vr̥ṣā́kapiḥ
10.086.18b | párasvantaṁ hatáṁ vidat
10.086.18c | asíṁ sūnā́ṁ návaṁ carúm
10.086.18d | ā́d édhasyā́na ā́citaṁ
10.086.18e | víśvasmād índra úttaraḥ

10.086.19a | ayám emi vicā́kaśad
10.086.19b | vicinván dā́sam ā́riyam
10.086.19c | píbāmi pākasútvano
10.086.19d | abhí dhī́ram acākaśaṁ
10.086.19e | víśvasmād índra úttaraḥ

10.086.20a | dhánva ca yát kr̥ntátraṁ ca
10.086.20b | káti svit tā́ ví yójanā
10.086.20c | nédīyaso vr̥ṣākape
10.086.20d | ástam éhi gr̥hā́m̐ úpa
10.086.20e | víśvasmād índra úttaraḥ

10.086.21a | púnar éhi vr̥ṣākape
10.086.21b | suvitā́ kalpayāvahai
10.086.21c | yá eṣá svapnanáṁśano
10.086.21d | ástam éṣi pathā́ púnar
10.086.21e | víśvasmād índra úttaraḥ

10.086.22a | yád údañco vr̥ṣākape
10.086.22b | gr̥hám indrā́jagantana
10.086.22c | kúva syá pulvaghó mr̥gáḥ
10.086.22d | kám agañ janayópano
10.086.22e | víśvasmād índra úttaraḥ

10.086.23a | párśur ha nā́ma mānavī́
10.086.23b | sākáṁ sasūva viṁśatím
10.086.23c | bhadrám bhala tyásyā abhūd
10.086.23d | yásyā udáram ā́mayad
10.086.23e | víśvasmād índra úttaraḥ

10.087.01a | rakṣoháṇaṁ vājínam ā́ jigharmi
10.087.01b | mitrám práthiṣṭham úpa yāmi śárma
10.087.01c | śíśāno agníḥ krátubhiḥ sámiddhaḥ
10.087.01d | sá no dívā sá riṣáḥ pātu náktam

10.087.02a | áyodaṁṣṭro arcíṣā yātudhā́nān
10.087.02b | úpa spr̥śa jātavedaḥ sámiddhaḥ
10.087.02c | ā́ jihváyā mū́radevān rabhasva
10.087.02d | kravyā́do vr̥ktvī́ ápi dhatsva āsán

10.087.03a | ubhóbhayāvinn úpa dhehi dáṁṣṭrā
10.087.03b | hiṁsráḥ śíśāno ávaram páraṁ ca
10.087.03c | utā́ntárikṣe pári yāhi rājañ
10.087.03d | jámbhaiḥ sáṁ dhehi abhí yātudhā́nān

10.087.04a | yajñaír íṣūḥ saṁnámamāno agne
10.087.04b | vācā́ śalyā́m̐ aśánibhir dihānáḥ
10.087.04c | tā́bhir vidhya hŕ̥daye yātudhā́nān
10.087.04d | pratīcó bāhū́n práti bhaṅdhi eṣām

10.087.05a | ágne tvácaṁ yātudhā́nasya bhindhi
10.087.05b | hiṁsrā́śánir hárasā hantu enam
10.087.05c | prá párvāṇi jātavedaḥ śr̥ṇīhi
10.087.05d | kravyā́t kraviṣṇúr ví cinotu vr̥kṇám

10.087.06a | yátredā́nīm páśyasi jātavedas
10.087.06b | tíṣṭhantam agna utá vā cárantam
10.087.06c | yád vāntárikṣe pathíbhiḥ pátantaṁ
10.087.06d | tám ástā vidhya śáruvā śíśānaḥ

10.087.07a | utā́labdhaṁ spr̥ṇuhi jātaveda
10.087.07b | ālebhānā́d r̥ṣṭíbhir yātudhā́nāt
10.087.07c | ágne pū́rvo ní jahi śóśucāna
10.087.07d | āmā́daḥ kṣvíṅkās tám adantu énīḥ

10.087.08a | ihá prá brūhi yatamáḥ só agne
10.087.08b | yó yātudhā́no yá idáṁ kr̥ṇóti
10.087.08c | tám ā́ rabhasva samídhā yaviṣṭha
10.087.08d | nr̥cákṣasaś cákṣuṣe randhayainam

10.087.09a | tīkṣṇénāgne cákṣuṣā rakṣa yajñám
10.087.09b | prā́ñcaṁ vásubhyaḥ prá ṇaya pracetaḥ
10.087.09c | hiṁsráṁ rákṣāṁsi abhí śóśucānam
10.087.09d | mā́ tvā dabhan yātudhā́nā nr̥cakṣaḥ

10.087.10a | nr̥cákṣā rákṣaḥ pári paśya vikṣú
10.087.10b | tásya trī́ṇi práti śr̥ṇīhi ágrā
10.087.10c | tásyāgne pr̥ṣṭī́r hárasā śr̥ṇīhi
10.087.10d | tredhā́ mū́laṁ yātudhā́nasya vr̥śca

10.087.11a | trír yātudhā́naḥ prásitiṁ ta etu
10.087.11b | r̥táṁ yó agne ánr̥tena hánti
10.087.11c | tám arcíṣā sphūrjáyañ jātavedaḥ
10.087.11d | samakṣám enaṁ gr̥ṇaté ní vr̥ṅdhi

10.087.12a | tád agne cákṣuḥ práti dhehi rebhé
10.087.12b | śaphārújaṁ yéna páśyasi yātudhā́nam
10.087.12c | atharvaváj jyótiṣā daíviyena
10.087.12d | satyáṁ dhū́rvantam acítaṁ ní oṣa

10.087.13a | yád agne adyá mithunā́ śápāto
10.087.13b | yád vācás tr̥ṣṭáṁ janáyanta rebhā́ḥ
10.087.13c | manyór mánasaḥ śaravyā\ jā́yate yā́
10.087.13d | táyā vidhya hŕ̥daye yātudhā́nān

10.087.14a | párā śr̥ṇīhi tápasā yātudhā́nān
10.087.14b | párāgne rákṣo hárasā śr̥ṇīhi
10.087.14c | párārcíṣā mū́radevāñ chr̥ṇīhi
10.087.14d | párāsutŕ̥po abhí śóśucānaḥ

10.087.15a | párādyá devā́ vr̥jináṁ śr̥ṇantu
10.087.15b | pratyág enaṁ śapáthā yantu tr̥ṣṭā́ḥ
10.087.15c | vācā́stenaṁ śárava rchantu márman
10.087.15d | víśvasyaitu prásitiṁ yātudhā́naḥ

10.087.16a | yáḥ paúruṣeyeṇa kravíṣā samaṅkté
10.087.16b | yó áśvyena paśúnā yātudhā́naḥ
10.087.16c | yó aghnyā́yā bhárati kṣīrám agne
10.087.16d | téṣāṁ śīrṣā́ṇi hárasā́pi vr̥śca

10.087.17a | saṁvatsarī́ṇam páya usríyāyās
10.087.17b | tásya mā́śīd yātudhā́no nr̥cakṣaḥ
10.087.17c | pīyū́ṣam agne yatamás títr̥psāt
10.087.17d | tám pratyáñcam arcíṣā vidhya márman

10.087.18a | viṣáṁ gávāṁ yātudhā́nāḥ pibantu
10.087.18b | ā́ vr̥ścyantām áditaye durévāḥ
10.087.18c | párainān deváḥ savitā́ dadātu
10.087.18d | párā bhāgám óṣadhīnāṁ jayantām

10.087.19a | sanā́d agne mr̥ṇasi yātudhā́nān
10.087.19b | ná tvā rákṣāṁsi pŕ̥tanāsu jigyuḥ
10.087.19c | ánu daha sahámūrān kravyā́do
10.087.19d | mā́ te hetyā́ mukṣata daíviyāyāḥ

10.087.20a | tuváṁ no agne adharā́d údaktāt
10.087.20b | tuvám paścā́d utá rakṣā purástāt
10.087.20c | práti té te ajárāsas tápiṣṭhā
10.087.20d | agháśaṁsaṁ śóśucato dahantu

10.087.21a | paścā́t purástād adharā́d údaktāt
10.087.21b | kavíḥ kā́vyena pári pāhi rājan
10.087.21c | sákhe sákhāyam ajáro jarimṇé
10.087.21d | ágne mártām̐ ámartiyas tuváṁ naḥ

10.087.22a | pári tvāgne púraṁ vayáṁ
10.087.22b | vípraṁ sahasya dhīmahi
10.087.22c | dhr̥ṣádvarṇaṁ divé-dive
10.087.22d | hantā́ram bhaṅgurā́vatām

10.087.23a | viṣéṇa bhaṅgurā́vataḥ
10.087.23b | práti ṣma rakṣáso daha
10.087.23c | ágne tigména śocíṣā
10.087.23d | tápuragrābhir r̥ṣṭíbhiḥ

10.087.24a | práty agne mithunā́ daha
10.087.24b | yātudhā́nā kimīdínā
10.087.24c | sáṁ tvā śiśāmi jāgr̥hi
10.087.24d | ádabdhaṁ vipra mánmabhiḥ

10.087.25a | práty agne hárasā háraḥ
10.087.25b | śr̥ṇīhí viśvátaḥ práti
10.087.25c | yātudhā́nasya rakṣáso
10.087.25d | bálaṁ ví ruja vīríyam

10.088.01a | havíṣ páantam ajáraṁ suvarvídi
10.088.01b | divispŕ̥śi ā́hutaṁ júṣṭam agnaú
10.088.01c | tásya bhármaṇe bhúvanāya devā́
10.088.01d | dhármaṇe káṁ svadháyā paprathanta

10.088.02a | gīrṇám bhúvanaṁ támasā́pagūḷham
10.088.02b | āvíḥ súvar abhavaj jāté agnaú
10.088.02c | tásya devā́ḥ pr̥thivī́ dyaúr utā́po
10.088.02d | áraṇayann óṣadhīḥ sakhyé asya

10.088.03a | devébhir nú iṣitó yajñíyebhir
10.088.03b | agníṁ stoṣāṇi ajáram br̥hántam
10.088.03c | yó bhānúnā pr̥thivī́ṁ dyā́m utémā́m
10.088.03d | ātatā́na ródasī antárikṣam

10.088.04a | yó hótā́sīt prathamó devájuṣṭo
10.088.04b | yáṁ samā́ñjann ā́jiyenā vr̥ṇānā́ḥ
10.088.04c | sá patatrí itvaráṁ sthā́ jágad yác
10.088.04d | chvātrám agnír akr̥ṇoj jātávedāḥ

10.088.05a | yáj jātavedo bhúvanasya mūrdhánn
10.088.05b | átiṣṭho agne sahá rocanéna
10.088.05c | táṁ tvāhema matíbhir gīrbhír ukthaíḥ
10.088.05d | sá yajñíyo abhavo rodasiprā́ḥ

10.088.06a | mūrdhā́ bhuvó bhavati náktam agnís
10.088.06b | tátaḥ sū́ryo jāyate prātár udyán
10.088.06c | māyā́m ū tú yajñíyānām etā́m
10.088.06d | ápo yát tū́rṇiś cárati prajānán

10.088.07a | dr̥śéniyo yó mahinā́ sámiddho
10.088.07b | árocata divíyonir vibhā́vā
10.088.07c | tásminn agnaú sūktavākéna devā́
10.088.07d | havír víśva ā́juhavus tanūpā́ḥ

10.088.08a | sūktavākám prathamám ā́d íd agním
10.088.08b | ā́d íd dhavír ajanayanta devā́ḥ
10.088.08c | sá eṣāṁ yajñó abhavat tanūpā́s
10.088.08d | táṁ dyaúr veda tám pr̥thivī́ tám ā́paḥ

10.088.09a | yáṁ devā́so ájanayanta agníṁ
10.088.09b | yásminn ā́juhavur bhúvanāni víśvā
10.088.09c | só arcíṣā pr̥thivī́ṁ dyā́m utémā́m
10.088.09d | r̥jūyámāno atapan mahitvā́

10.088.10a | stómena hí diví devā́so agním
10.088.10b | ájījanañ cháktibhī rodasiprā́m
10.088.10c | *tám ū akr̥ṇvan treedhā́ bhuvé káṁ
10.088.10d | sá óṣadhīḥ pacati viśvárūpāḥ

10.088.11a | yadéd enam ádadhur yajñíyāso
10.088.11b | diví devā́ḥ sū́riyam āditeyám
10.088.11c | yadā́ cariṣṇū́ mithunā́v ábhūtām
10.088.11d | ā́d ít prā́paśyan bhúvanāni víśvā

10.088.12a | víśvasmā agním bhúvanāya devā́
10.088.12b | vaiśvānaráṁ ketúm áhnām akr̥ṇvan
10.088.12c | ā́ yás tatā́na uṣáso vibhātī́r
10.088.12d | ápo ūrṇoti támo arcíṣā yán

10.088.13a | vaiśvānaráṁ kaváyo yajñíyāso
10.088.13b | agníṁ devā́ ajanayann ajuryám
10.088.13c | nákṣatram pratnám áminac cariṣṇú
10.088.13d | yakṣásyā́dhyakṣaṁ taviṣám br̥hántam

10.088.14a | vaiśvānaráṁ viśváhā dīdivā́ṁsam
10.088.14b | mántrair agníṁ kavím áchā vadāmaḥ
10.088.14c | yó mahimnā́ paribabhū́va urvī́
10.088.14d | utā́vástād utá deváḥ parástāt

10.088.15a | duvé srutī́ aśr̥ṇavam pitr̥r̥ṇā́m
10.088.15b | aháṁ devā́nām utá mártiyānām
10.088.15c | tā́bhyām idáṁ víśvam éjat sám eti
10.088.15d | yád antarā́ pitáram mātáraṁ ca

10.088.16a | duvé samīcī́ bibhr̥taś cárantaṁ
10.088.16b | śīrṣató jātám mánasā vímr̥ṣṭam
10.088.16c | sá pratyáṅ víśvā bhúvanāni tasthāv
10.088.16d | áprayuchan taráṇir bhrā́jamānaḥ

10.088.17a | yátrā vádete ávaraḥ páraś ca
10.088.17b | yajñaníyoḥ kataró nau ví veda
10.088.17c | ā́ śekur ít sadhamā́daṁ sákhāyo
10.088.17d | nákṣanta yajñáṁ ká idáṁ ví vocat

10.088.18a | káti agnáyaḥ káti sū́riyāsaḥ
10.088.18b | káti uṣā́saḥ káti u svid ā́paḥ
10.088.18c | nópaspíjaṁ vaḥ pitaro vadāmi
10.088.18d | pr̥chā́mi vaḥ kavayo vidmáne kám

10.088.19a | yāvanmātrám uṣáso ná prátīkaṁ
10.088.19b | suparṇíyo vásate mātariśvaḥ
10.088.19c | tā́vad dadhāti úpa yajñám āyán
10.088.19d | brāhmaṇó hótur ávaro niṣī́dan

10.089.01a | índraṁ stavā nŕ̥tamaṁ yásya mahnā́
10.089.01b | vibabādhé rocanā́ ví jmó ántān
10.089.01c | ā́ yáḥ papraú carṣaṇīdhŕ̥d várobhiḥ
10.089.01d | prá síndhubhyo riricānó mahitvā́

10.089.02a | sá sū́riyaḥ pári urū́ várāṁsi
10.089.02b | éndro vavr̥tyād ráthiyeva cakrā́
10.089.02c | átiṣṭhantam apasíyaṁ ná sárgaṁ
10.089.02d | kr̥ṣṇā́ támāṁsi tvíṣiyā jaghāna

10.089.03a | samānám asmā ánapāvr̥d arca
10.089.03b | kṣmayā́ divó ásamam bráhma návyam
10.089.03c | ví yáḥ pr̥ṣṭhéva jánimāni aryá
10.089.03d | índraś cikā́ya ná sákhāyam īṣé

10.089.04a | índrāya gíro ániśitasargā
10.089.04b | apáḥ prérayaṁ ságarasya budhnā́t
10.089.04c | yó ákṣeṇeva cakríyā śácībhir
10.089.04d | víṣvak tastámbha pr̥thivī́m utá dyā́m

10.089.05a | ā́pāntamanyus tr̥pálaprabharmā
10.089.05b | dhúniḥ śímīvāñ chárumām̐ r̥jīṣī́
10.089.05c | sómo víśvāni atasā́ vánāni
10.089.05d | nā́rvā́g índram pratimā́nāni debhuḥ

10.089.06a | ná yásya dyā́vāpr̥thivī́ ná dhánva
10.089.06b | nā́ntárikṣaṁ nā́drayaḥ sómo akṣāḥ
10.089.06c | yád asya manyúr adhinīyámānaḥ
10.089.06d | śr̥ṇā́ti vīḷú rujáti sthirā́ṇi

10.089.07a | jaghā́na vr̥tráṁ svádhitir váneva
10.089.07b | rurója púro áradan ná síndhūn
10.089.07c | bibhéda giríṁ návam ín ná kumbhám
10.089.07d | ā́ gā́ índro akr̥ṇuta svayúgbhiḥ

10.089.08a | tuváṁ ha tyád r̥ṇayā́ indra dhī́ro
10.089.08b | asír ná párva vr̥jinā́ śr̥ṇāsi
10.089.08c | prá yé mitrásya váruṇasya dhā́ma
10.089.08d | yújaṁ ná jánā minánti mitrám

10.089.09a | prá yé mitrám prā́ryamáṇaṁ durévāḥ
10.089.09b | prá saṁgíraḥ prá váruṇam minánti
10.089.09c | ní amítreṣu vadhám indra túmraṁ
10.089.09d | vŕ̥ṣan vŕ̥ṣāṇam aruṣáṁ śiśīhi

10.089.10a | índro divá índra īśe pr̥thivyā́
10.089.10b | índro apā́m índra ít párvatānām
10.089.10c | índro vr̥dhā́m índra ín médhirāṇām
10.089.10d | índraḥ kṣéme yóge háviya índraḥ

10.089.11a | prā́ktúbhya índraḥ prá vr̥dhó áhabhyaḥ
10.089.11b | prā́ntárikṣāt prá samudrásya dhāséḥ
10.089.11c | prá vā́tasya práthasaḥ prá jmó ántāt
10.089.11d | prá síndhubhyo ririce prá kṣitíbhyaḥ

10.089.12a | prá śóśucatyā uṣáso ná ketúr
10.089.12b | asinvā́ te vartatām indra hetíḥ
10.089.12c | áśmeva vidhya divá ā́ sr̥jānás
10.089.12d | tápiṣṭhena héṣasā dróghamitrān

10.089.13a | ánv áha mā́sā ánu íd vánāni
10.089.13b | ánu óṣadhīr ánu párvatāsaḥ
10.089.13c | ánu índraṁ ródasī vāvaśāné
10.089.13d | ánv ā́po ajihata jā́yamānam

10.089.14a | kárhi svit sā́ ta indra cetiyā́sad
10.089.14b | aghásya yád bhinádo rákṣa éṣat
10.089.14c | mitrakrúvo yác chásane ná gā́vaḥ
10.089.14d | pr̥thivyā́ āpŕ̥g amuyā́ śáyante

10.089.15a | śatrūyánto abhí yé nas tatasré
10.089.15b | máhi vrā́dhanta ogaṇā́sa indra
10.089.15c | andhénāmítrās támasā sacantāṁ
10.089.15d | sujyotíṣo aktávas tā́m̐ abhí ṣyuḥ

10.089.16a | purū́ṇi hí tvā sávanā jánānām
10.089.16b | bráhmāṇi mándan gr̥ṇatā́m ŕ̥ṣīṇām
10.089.16c | imā́m āghóṣann ávasā sáhūtiṁ
10.089.16d | tiró víśvām̐ árcato yāhi arvā́ṅ

10.089.17a | evā́ te vayám indra bhuñjatīnā́ṁ
10.089.17b | vidyā́ma ̀ sumatīnā́ṁ návānām
10.089.17c | vidyā́ma vástor ávasā gr̥ṇánto
10.089.17d | viśvā́mitrā utá ta indra nūnám

10.089.18a | śunáṁ huvema maghávānam índram
10.089.18b | asmín bháre nŕ̥tamaṁ vā́jasātau
10.089.18c | śr̥ṇvántam ugrám ūtáye samátsu
10.089.18d | ghnántaṁ vr̥trā́ṇi saṁjítaṁ dhánānām

10.090.01a | sahásraśīrṣā púruṣaḥ
10.090.01b | sahasrākṣáḥ sahásrapāt
10.090.01c | sá bhū́miṁ viśváto vr̥tvā́
10.090.01d | áty atiṣṭhad daśāṅgulám

10.090.02a | púruṣa evédáṁ sárvaṁ
10.090.02b | yád bhūtáṁ yác ca bháviyam
10.090.02c | utā́mr̥tatvásyéśāno
10.090.02d | yád ánnenātiróhati

10.090.03a | etā́vān asya mahimā́
10.090.03b | áto jyā́yāṁś ca pū́ruṣaḥ
10.090.03c | pā́do 'sya víśvā bhūtā́ni
10.090.03d | tripā́d asyāmŕ̥taṁ diví

10.090.04a | tripā́d ūrdhvá úd ait púruṣaḥ
10.090.04b | pā́do 'syehā́bhavat púnaḥ
10.090.04c | táto víṣvaṅ ví akrāmat
10.090.04d | sāśanānaśané abhí

10.090.05a | tásmād virā́ḷ ajāyata
10.090.05b | virā́jo ádhi pū́ruṣaḥ
10.090.05c | sá jātó áty aricyata
10.090.05d | paścā́d bhū́mim átho puráḥ

10.090.06a | yát púruṣeṇa havíṣā
10.090.06b | devā́ yajñám átanvata
10.090.06c | vasantó asyāsīd ā́jyaṁ
10.090.06d | grīṣmá idhmáḥ śarád dhavíḥ

10.090.07a | táṁ yajñám barhíṣi praúkṣan
10.090.07b | púruṣaṁ jātám agratáḥ
10.090.07c | téna devā́ ayajanta
10.090.07d | sādhiyā́ ŕ̥ṣayaś ca yé

10.090.08a | tásmād yajñā́t sarvahútaḥ
10.090.08b | sámbhr̥tam pr̥ṣadājiyám
10.090.08c | paśū́n tā́ṁś cakre vāyavyā\n
10.090.08d | āraṇyā́n grāmiyā́ś ca yé

10.090.09a | tásmād yajñā́t sarvahúta
10.090.09b | ŕ̥caḥ sā́māni jajñire
10.090.09c | chándāṁsi jajñire tásmād
10.090.09d | yájus tásmād ajāyata

10.090.10a | tásmād áśvā ajāyanta
10.090.10b | yé ké ca ubhayā́dataḥ
10.090.10c | gā́vo ha jajñire tásmāt
10.090.10d | tásmāj jātā́ ajāváyaḥ

10.090.11a | yát púruṣaṁ ví ádadhuḥ
10.090.11b | katidhā́ ví akalpayan
10.090.11c | múkhaṁ kím asya kaú bāhū́
10.090.11d | kā́ ūrū́ pā́dā ucyete

10.090.12a | brāhmaṇo\ 'sya múkham āsīd
10.090.12b | bāhū́ rājaníyaḥ kr̥táḥ
10.090.12c | ūrū́ tád asya yád vaíśyaḥ
10.090.12d | padbhyā́ṁ śūdró ajāyata

10.090.13a | candrámā mánaso jātáś
10.090.13b | cákṣoḥ sū́ryo ajāyata
10.090.13c | múkhād índraś ca agníś ca
10.090.13d | prāṇā́d vāyúr ajāyata

10.090.14a | nā́bhyā āsīd antárikṣaṁ
10.090.14b | śīrṣṇó dyaúḥ sám avartata
10.090.14c | padbhyā́m bhū́mir díśaḥ śrótrāt
10.090.14d | táthā lokā́m̐ akalpayan

10.090.15a | saptā́syāsan paridháyas
10.090.15b | tríḥ saptá samídhaḥ kr̥tā́ḥ
10.090.15c | devā́ yád yajñáṁ tanvānā́
10.090.15d | ábadhnan púruṣam paśúm

10.090.16a | yajñéna yajñám ayajanta devā́s
10.090.16b | tā́ni dhármāṇi prathamā́ni āsan
10.090.16c | té ha nā́kam mahimā́naḥ sacanta
10.090.16d | yátra pū́rve sādhiyā́ḥ sánti devā́ḥ

10.091.01a | sáṁ jāgr̥vádbhir járamāṇa idhyate
10.091.01b | dáme dámūnā iṣáyann iḷás padé
10.091.01c | víśvasya hótā havíṣo váreṇiyo
10.091.01d | vibhúr vibhā́vā suṣákhā sakhīyaté

10.091.02a | sá darśataśrī́r átithir gr̥hé-gr̥he
10.091.02b | váne-vane śiśriye takvavī́r iva
10.091.02c | jánaṁ-janaṁ jániyo nā́ti manyate
10.091.02d | víśa ā́ kṣeti viśíyo víśaṁ-viśam

10.091.03a | sudákṣo dákṣaiḥ krátunāsi sukrátur
10.091.03b | ágne kavíḥ kā́viyenāsi viśvavít
10.091.03c | vásur vásūnāṁ kṣayasi tvám éka íd
10.091.03d | dyā́vā ca yā́ni pr̥thivī́ ca púṣyataḥ

10.091.04a | prajānánn agne táva yónim r̥tvíyam
10.091.04b | íḷāyās padé ghr̥távantam ā́sadaḥ
10.091.04c | ā́ te cikitra uṣásām ivétayo
10.091.04d | arepásaḥ sū́riyasyeva raśmáyaḥ

10.091.05a | táva śríyo varṣíyasyeva vidyútaś
10.091.05b | citrā́ś cikitra uṣásāṁ ná ketávaḥ
10.091.05c | yád óṣadhīr abhísr̥ṣṭo vánāni ca
10.091.05d | pári svayáṁ cinuṣé ánnam āsíye

10.091.06a | tám óṣadhīr dadhire gárbham r̥tvíyaṁ
10.091.06b | tám ā́po agníṁ janayanta mātáraḥ
10.091.06c | tám ít samānáṁ vanínaś ca vīrúdho
10.091.06d | antárvatīś ca súvate ca viśváhā

10.091.07a | vā́topadhūta iṣitó váśām̐ ánu
10.091.07b | tr̥ṣú yád ánnā véviṣad vitíṣṭhase
10.091.07c | ā́ te yatante rathíyo yáthā pŕ̥thak
10.091.07d | chárdhāṁsi agne ajárāṇi dhákṣataḥ

10.091.08a | medhākāráṁ vidáthasya prasā́dhanam
10.091.08b | agníṁ hótāram paribhū́tamam matím
10.091.08c | tám íd árbhe havíṣi ā́ samānám ít
10.091.08d | tám ín mahé vr̥ṇate nā́niyáṁ tuvát

10.091.09a | tuvā́m íd átra vr̥ṇate tuvāyávo
10.091.09b | hótāram agne vidátheṣu vedhásaḥ
10.091.09c | yád devayánto dádhati práyāṁsi te
10.091.09d | havíṣmanto mánavo vr̥ktábarhiṣaḥ

10.091.10a | távāgne hotráṁ táva potrám r̥tvíyaṁ
10.091.10b | táva neṣṭráṁ tuvám agníd r̥tāyatáḥ
10.091.10c | táva praśāstráṁ tuvám adhvarīyasi
10.091.10d | brahmā́ cā́si gr̥hápatiś ca no dáme

10.091.11a | yás túbhyam agne amŕ̥tāya mártiyaḥ
10.091.11b | samídhā dā́śad utá vā havíṣkr̥ti
10.091.11c | tásya hótā bhavasi yā́si dūtíyam
10.091.11d | úpa brūṣe yájasi adhvarīyási

10.091.12a | imā́ asmai matáyo vā́co asmád ā́m̐
10.091.12b | ŕ̥co gíraḥ suṣṭutáyaḥ sám agmata
10.091.12c | vasūyávo vásave jātávedase
10.091.12d | vr̥ddhā́su cid várdhano yā́su cākánat

10.091.13a | imā́m pratnā́ya suṣṭutíṁ návīyasīṁ
10.091.13b | vocéyam asmā uśaté śr̥ṇótu naḥ
10.091.13c | bhūyā́ ántarā hr̥dí asya nispŕ̥śe
10.091.13d | jāyéva pátya uśatī́ suvā́sāḥ

10.091.14a | yásminn áśvāsa r̥ṣabhā́sa ukṣáṇo
10.091.14b | vaśā́ meṣā́ avasr̥ṣṭā́sa ā́hutāḥ
10.091.14c | kīlālapé sómapr̥ṣṭhāya vedháse
10.091.14d | hr̥dā́ matíṁ janaye cā́rum agnáye

10.091.15a | áhāvi agne havír āsíye te
10.091.15b | srucī́va ghr̥táṁ camúvīva sómaḥ
10.091.15c | vājasániṁ rayím asmé suvī́ram
10.091.15d | praśastáṁ dhehi yaśásam br̥hántam

10.092.01a | yajñásya vo rathíyaṁ viśpátiṁ viśā́ṁ
10.092.01b | hótāram aktór átithiṁ vibhā́vasum
10.092.01c | śócañ chúṣkāsu háriṇīṣu járbhurad
10.092.01d | vŕ̥ṣā ketúr yajató dyā́m aśāyata

10.092.02a | imám añjaspā́m ubháye akr̥ṇvata
10.092.02b | dharmā́ṇam agníṁ vidáthasya sā́dhanam
10.092.02c | aktúṁ ná yahvám uṣásaḥ puróhitaṁ
10.092.02d | tánūnápātam aruṣásya niṁsate

10.092.03a | báḷ asya nīthā́ ví paṇéś ca manmahe
10.092.03b | vayā́ asya práhutā āsur áttave
10.092.03c | yadā́ ghorā́so amr̥tatvám ā́śata
10.092.03d | ā́d íj jánasya daíviyasya carkiran

10.092.04a | r̥tásya hí prásitir dyaúr urú vyáco
10.092.04b | námo mahī́ arámatiḥ pánīyasī
10.092.04c | índro mitró váruṇaḥ sáṁ cikitrire
10.092.04d | átho bhágaḥ savitā́ pūtádakṣasaḥ

10.092.05a | prá rudréṇa yayínā yanti síndhavas
10.092.05b | tiró mahī́m arámatiṁ dadhanvire
10.092.05c | yébhiḥ párijmā pariyánn urú jráyo
10.092.05d | ví róruvaj jaṭháre víśvam ukṣáte

10.092.06a | krāṇā́ rudrā́ marúto viśvákr̥ṣṭayo
10.092.06b | diváḥ śyenā́so ásurasya nīḷáyaḥ
10.092.06c | tébhiś caṣṭe váruṇo mitró aryamā́
10.092.06d | índro devébhir arvaśébhir árvaśaḥ

10.092.07a | índre bhújaṁ śaśamānā́sa āśata
10.092.07b | sū́ro dŕ̥śīke vŕ̥ṣaṇaś ca paúṁsiye
10.092.07c | prá yé nú asya arháṇā tatakṣiré
10.092.07d | yújaṁ vájraṁ nr̥ṣádaneṣu kārávaḥ

10.092.08a | sū́raś cid ā́ haríto asya rīramad
10.092.08b | índrād ā́ káś cid bhayate távīyasaḥ
10.092.08c | bhīmásya vŕ̥ṣṇo jaṭhárād abhiśváso
10.092.08d | divé-dive sáhuri stann ábādhitaḥ

10.092.09a | stómaṁ vo adyá rudarā́ya+ śíkvase
10.092.09b | kṣayádvīrāya námasā didiṣṭana
10.092.09c | yébhiḥ śiváḥ suávām̐ evayā́vabhir
10.092.09d | diváḥ síṣakti sváyaśā níkāmabhiḥ

10.092.10a | té hí prajā́yā ábharanta ví śrávo
10.092.10b | bŕ̥haspátir vr̥ṣabháḥ sómajāmayaḥ
10.092.10c | yajñaír átharvā prathamó ví dhārayad
10.092.10d | devā́ dákṣair bhŕ̥gavaḥ sáṁ cikitrire

10.092.11a | té hí dyā́vāpr̥thivī́ bhū́riretasā
10.092.11b | nárāśáṁsaś cáturaṅgo yamó 'ditiḥ
10.092.11c | devás tváṣṭā draviṇodā́ r̥bhukṣáṇaḥ
10.092.11d | prá rodasī́ marúto víṣṇur arhire

10.092.12a | utá syá na uśíjām urviyā́ kavír
10.092.12b | áhiḥ śr̥ṇotu budhníyo hávīmani
10.092.12c | sū́ryāmā́sā vicárantā divikṣítā
10.092.12d | dhiyā́ śamīnahuṣī asyá bodhatam

10.092.13a | prá naḥ pūṣā́ caráthaṁ viśvádeviyo
10.092.13b | apā́ṁ nápād avatu vāyúr iṣṭáye
10.092.13c | ātmā́naṁ vásyo abhí vā́tam arcata
10.092.13d | tád aśvinā suhavā yā́mani śrutam

10.092.14a | viśā́m āsā́m ábhayānām adhikṣítaṁ
10.092.14b | gīrbhír u ̀ sváyaśasaṁ gr̥ṇīmasi
10.092.14c | gnā́bhir víśvābhir áditim anarváṇam
10.092.14d | aktór yúvānaṁ nr̥máṇā ádhā pátim

10.092.15a | rébhad átra janúṣā pū́rvo áṅgirā
10.092.15b | grā́vāṇa ūrdhvā́ abhí cakṣur adhvarám
10.092.15c | yébhir víhāyā ábhavad vicakṣaṇáḥ
10.092.15d | pā́thaḥ sumékaṁ svádhitir vánanvati

10.093.01a | máhi dyāvāpr̥thivī bhūtam urvī́
10.093.01b | nā́rī yahvī́ ná ródasī sádaṁ naḥ
10.093.01c | tébhir naḥ pātaṁ sáhyasa
10.093.01d | ebhír naḥ pātaṁ śūṣáṇi

10.093.02a | yajñé-yajñe sá mártiyo
10.093.02b | devā́n saparyati
10.093.02c | yáḥ sumnaír dīrghaśrúttama
10.093.02d | āvívāsati enān

10.093.03a | víśveṣām irajyavo
10.093.03b | devā́nāṁ vā́r maháḥ
10.093.03c | víśve hí viśvámahaso
10.093.03d | víśve yajñéṣu yajñíyāḥ

10.093.04a | té ghā rā́jāno amŕ̥tasya mandrā́
10.093.04b | aryamā́ mitró váruṇaḥ párijmā
10.093.04c | *kád rudró nr̥r̥ṇáaṁ+ stutó
10.093.04d | marútaḥ pūṣáṇo bhágaḥ

10.093.05a | utá no náktam apáaṁ vr̥ṣaṇvasū
10.093.05b | sū́ryāmā́sā sádanāya sadhaníyā
10.093.05c | sácā yát sā́di eṣaam
10.093.05d | áhir budhnéṣu budhníyaḥ

10.093.06a | utá no devā́v aśvínā śubhás pátī
10.093.06b | dhā́mabhir mitrā́váruṇā uruṣyatām
10.093.06c | maháḥ sá rāyá éṣate
10.093.06d | áti dhánveva duritā́

10.093.07a | utá no rudrā́ cin mr̥r̥ḷatām+ aśvínā
10.093.07b | víśve devā́so ráthaspátir bhágaḥ
10.093.07c | r̥bhúr vā́ja r̥bhukṣaṇaḥ
10.093.07d | párijmā viśvavedasaḥ

10.093.08a | r̥bhúr r̥bhukṣā́ r̥bhúr vidható máda
10.093.08b | ā́ te hárī jūjuvānásya vājínā
10.093.08c | duṣṭáraṁ yásya sā́ma cid
10.093.08d | ŕ̥dhag yajñó ná mā́nuṣaḥ

10.093.09a | kr̥dhī́ no ̀ áhrayo deva savitaḥ
10.093.09b | sá ca stuṣe maghónaam
10.093.09c | sahó na índro váhnibhir ní eṣaaṁ
10.093.09d | carṣaṇīnā́ṁ cakráṁ raśmíṁ ná yoyuve

10.093.10a | aíṣu dyāvāpr̥thivī dhaatam mahád
10.093.10b | asmé vīréṣu viśvácarṣaṇi śrávaḥ
10.093.10c | pr̥kṣáṁ vā́jasya sātáye
10.093.10d | pr̥kṣáṁ rāyótá turváṇe

10.093.11a | etáṁ śáṁsam indrāsmayúṣ
10.093.11b | *ṭváṁ kū́cit sántaṁ sahasāvann abhíṣṭaye
10.093.11c | sádā pāhi abhíṣṭaye
10.093.11d | medátāṁ vedátā vaso

10.093.12a | etám me stómaṁ tanā́ ná sū́rye
10.093.12b | dyutádyāmānaṁ vāvr̥dhanta nr̥r̥ṇáam+
10.093.12c | saṁvánanaṁ ná áśviyaṁ
10.093.12d | táṣṭeva ánapacyutam

10.093.13a | vāvárta yéṣāṁ raayā́
10.093.13b | yuktā́ eṣāṁ hiraṇyáyī
10.093.13c | nemádhitā ná paúṁsiyā
10.093.13d | vŕ̥thā iva viṣṭáantā

10.093.14a | prá tád duḥśī́me pŕ̥thavāne vené
10.093.14b | prá rāmé vocam ásure maghávatsu
10.093.14c | yé yuktvā́ya páñca śatā́ asmayú
10.093.14d | pathā́ viśrā́vi eṣaam

10.093.15a | ádhī́n nú átra saptatíṁ ca saptá ca
10.093.15b | sadyó didiṣṭa tā́nuvaḥ
10.093.15c | sadyó didiṣṭa pārthiyáḥ
10.093.15d | sadyó didiṣṭa māyaváḥ

10.094.01a | praíté vadantu prá vayáṁ vadāma
10.094.01b | grā́vabhyo vā́caṁ vadatā vádadbhyaḥ
10.094.01c | yád adrayaḥ parvatāḥ sākám āśávaḥ
10.094.01d | ślókaṁ ghóṣam bhárathéndrāya somínaḥ

10.094.02a | eté vadanti śatávat sahásravad
10.094.02b | abhí krandanti háritebhir āsábhiḥ
10.094.02c | viṣṭvī́ grā́vāṇaḥ sukŕ̥taḥ sukr̥tyáyā
10.094.02d | hótuś cit pū́rve havirádyam āśata

10.094.03a | eté vadanti ávidann anā́ mádhu
10.094.03b | ní ūṅkhayante ádhi pakvá ā́miṣi
10.094.03c | vr̥kṣásya śā́khām aruṇásya bápsatas
10.094.03d | té sū́bharvā vr̥ṣabhā́ḥ prém arāviṣuḥ

10.094.04a | br̥hád vadanti madiréṇa mandínā
10.094.04b | índraṁ króśanto avidann anā́ mádhu
10.094.04c | saṁrábhyā dhī́rāḥ svásr̥bhir anartiṣur
10.094.04d | āghoṣáyantaḥ pr̥thivī́m upabdíbhiḥ

10.094.05a | suparṇā́ vā́cam akrata úpa dyávi
10.094.05b | ākharé kŕ̥ṣṇā iṣirā́ anartiṣuḥ
10.094.05c | níaṅ ní yanti úparasya niṣkr̥tám
10.094.05d | purū́ réto dadhire sūriyaśvítaḥ

10.094.06a | ugrā́ iva praváhantaḥ samā́yamuḥ
10.094.06b | sākáṁ yuktā́ vŕ̥ṣaṇo bíbhrato dhúraḥ
10.094.06c | yác chvasánto jagrasānā́ árāviṣuḥ
10.094.06d | śr̥ṇvá eṣām prothátho árvatām iva

10.094.07a | dáśāvanibhyo dáśakakṣiyebhiyo
10.094.07b | dáśayoktrebhyo dáśayojanebhiyaḥ
10.094.07c | dáśābhīśubhyo arcatājárebhiyo
10.094.07d | dáśa dhúro dáśa yuktā́ váhadbhiyaḥ

10.094.08a | té ádrayo dáśayantrāsa āśávas
10.094.08b | téṣām ādhā́nam pári eti haryatám
10.094.08c | tá ū sutásya somiyásya ándhaso
10.094.08d | aṁśóḥ pīyū́ṣam prathamásya bhejire

10.094.09a | té somā́do hárī índrasya niṁsate
10.094.09b | aṁśúṁ duhánto ádhi āsate gávi
10.094.09c | tébhir dugdhám papivā́n somiyám mádhu
10.094.09d | índro vardhate práthate vr̥ṣāyáte

10.094.10a | vŕ̥ṣā vo aṁśúr ná kílā riṣāthana
10.094.10b | íḷāvantaḥ sádam ít sthana ā́śitāḥ
10.094.10c | raivatyéva máhasā cā́rava sthana
10.094.10d | yásya grāvāṇo ájuṣadhvam adhvarám

10.094.11a | tr̥dilā́ ̀ átr̥dilāso ádrayo
10.094.11b | aśramaṇā́ áśr̥thitā ámr̥tyavaḥ
10.094.11c | anāturā́ ajárā sthā́maviṣṇavaḥ
10.094.11d | supīváso átr̥ṣitā átr̥ṣṇajaḥ

10.094.12a | dhruvā́ evá vaḥ pitáro yugé-yuge
10.094.12b | kṣémakāmāsaḥ sádaso ná yuñjate
10.094.12c | ajuryā́so hariṣā́co harídrava
10.094.12d | ā́ dyā́ṁ ráveṇa pr̥thivī́m aśuśravuḥ

10.094.13a | tád íd vadanti ádrayo vimócane
10.094.13b | yā́mann añjaspā́ iva ghéd upabdíbhiḥ
10.094.13c | vápanto bī́jam iva dhāniyākŕ̥taḥ
10.094.13d | pr̥ñcánti sómaṁ ná minanti bápsataḥ

10.094.14a | suté adhvaré ádhi vā́cam akrata
10.094.14b | ā́ krīḷáyo ná mātáraṁ tudántaḥ
10.094.14c | ví ṣū́ muñcā suṣuvúṣo manīṣā́ṁ
10.094.14d | ví vartantām ádrayaś cā́yamānāḥ

10.095.01a | hayé jā́ye mánasā tíṣṭha ghore
10.095.01b | vácāṁsi miśrā́ kr̥ṇavāvahai nú
10.095.01c | ná nau mántrā ánuditāsa eté
10.095.01d | máyas karan páratare canā́han

10.095.02a | kím etā́ vācā́ kr̥ṇavā távāhám
10.095.02b | prā́kramiṣam uṣásām agriyéva
10.095.02c | púrūravaḥ púnar ástam párehi
10.095.02d | durāpanā́ vā́ta ivāhám asmi

10.095.03a | íṣur ná śriyá iṣudhér
10.095.03b | asanā́ goṣā́ḥ śatasā́ ná ráṁhiḥ
10.095.03c | avī́re krátau ví davidyutan ná
10.095.03d | úrā ná māyúṁ citayanta dhúnayaḥ

10.095.04a | sā́ vásu dádhatī śváśurāya
10.095.04b | váya úṣo yádi váṣṭy ántigr̥hāt
10.095.04c | ástaṁ nanakṣe yásmiñ cākán
10.095.04d | dívā náktaṁ śnathitā́ vaitaséna

10.095.05a | tríḥ sma mā́hnaḥ śnathayo vaitaséna
10.095.05b | utá sma me áviyatyai pr̥ṇāsi
10.095.05c | púrūravo ánu te kétam āyaṁ
10.095.05d | rā́jā me vīra tanúvas tád āsīḥ

10.095.06a | *yā́ sujūrṇíḥ śráyaṇiḥ+ sumnáāpir
10.095.06b | hradécakṣur ná granthínī caraṇyúḥ
10.095.06c | tā́ añjáyo aruṇáyo ná sasruḥ
10.095.06d | śriyé gā́vo ná dhenávo 'navanta

10.095.07a | sám asmiñ jā́yamāna āsata gnā́
10.095.07b | utém avardhan nadíyaḥ svágūrtāḥ
10.095.07c | mahé yát tvā purūravo ráṇāya
10.095.07d | ávardhayan dasyuhátyāya devā́ḥ

10.095.08a | sácā yád āsu jáhatīṣu átkam
10.095.08b | ámānuṣīṣu mā́nuṣo niṣéve
10.095.08c | ápa sma mát tarásantī ná bhujyús
10.095.08d | tā́ atrasan rathaspŕ̥śo ná áśvāḥ

10.095.09a | yád āsu márto amŕ̥tāsu nispŕ̥k
10.095.09b | sáṁ kṣoṇī́bhiḥ ̀ krátubhir ná pr̥ṅkté
10.095.09c | tā́ ātáyo ná tanva\ḥ śumbhata svā́
10.095.09d | áśvāso ná krīḷáyo dándaśānāḥ

10.095.10a | vidyún ná ̀ yā́ pátantī dávidyod
10.095.10b | bhárantī me ápiyā kā́miyāni
10.095.10c | jániṣṭo apó náriyaḥ sújātaḥ
10.095.10d | prá úrváśī tirata dīrghám ā́yuḥ

10.095.11a | jajñiṣá itthā́ goopī́thiyāya hí
10.095.11b | dadhā́tha tát purūravo ma ójaḥ
10.095.11c | áśāsaṁ tvā vidúṣī sásmin áhan
10.095.11d | ná ma ā́śr̥ṇoḥ kím abhúg vadāsi

10.095.12a | kadā́ sūnúḥ pitáraṁ jātá ichāc
10.095.12b | cakrán ná áśru vartayad vijānán
10.095.12c | kó dámpatī sámanasā ví yūyod
10.095.12d | ádha yád agníḥ śváśureṣu dī́dayat

10.095.13a | práti bravāṇi vartáyate áśru
10.095.13b | cakrán ná krandad ādhíye śivā́yai
10.095.13c | prá tát te ̀ hinavā yát te asmé
10.095.13d | párehi ástaṁ nahí mūra mā́paḥ

10.095.14a | sudevó adyá prapáted ánāvr̥t
10.095.14b | parāvátam paramā́ṁ gántavā́ u
10.095.14c | ádhā śáyīta nírr̥ter upásthe
10.095.14d | ádhainaṁ vŕ̥kā rabhasā́so adyúḥ

10.095.15a | púrūravo mā́ mr̥thā mā́ prá papto
10.095.15b | mā́ tvā vŕ̥kāso áśivāsa u kṣan
10.095.15c | ná vaí straíṇāni sakhiyā́ni santi
10.095.15d | sālāvr̥kā́ṇāṁ hŕ̥dayāni etā́

10.095.16a | yád vírūpā ácaram mártiyeṣu
10.095.16b | ávasaṁ rā́trīḥ śarádaś cátasraḥ
10.095.16c | ghr̥tásya stokáṁ sakŕ̥d áhna āśnāṁ
10.095.16d | tā́d evédáṁ tātr̥pāṇā́ carāmi

10.095.17a | antarikṣaprā́ṁ rájaso vimā́nīm
10.095.17b | úpa śikṣāmi urváśīṁ vásiṣṭhaḥ
10.095.17c | úpa tvā rātíḥ sukr̥tásya tíṣṭhān
10.095.17d | ní vartasva hŕ̥dayaṁ tapyate me

10.095.18a | íti tvā devā́ imá āhur aiḷa
10.095.18b | yáthem etád bhávasi mr̥tyúbandhuḥ
10.095.18c | prajā́ te devā́n havíṣā yajāti
10.095.18d | suvargá u tvám ápi mādayāse

10.096.01a | prá te mahé vidáthe śaṁsiṣaṁ hárī
10.096.01b | prá te vanve vanúṣo haryatám mádam
10.096.01c | ghr̥táṁ ná yó háribhiś cā́ru sécata
10.096.01d | ā́ tvā viśantu hárivarpasaṁ gíraḥ

10.096.02a | háriṁ hí yónim abhí yé samásvaran
10.096.02b | hinvánto hárī diviyáṁ yáthā sádaḥ
10.096.02c | ā́ yám pr̥ṇánti háribhir ná dhenáva
10.096.02d | índrāya śūṣáṁ hárivantam arcata

10.096.03a | só asya vájro hárito yá āyasó
10.096.03b | hárir níkāmo hárir ā́ gábhastiyoḥ
10.096.03c | dyumnī́ suśipró hárimanyusāyaka
10.096.03d | índre ní rūpā́ háritā mimikṣire

10.096.04a | diví ná ketúr ádhi dhāyi haryató
10.096.04b | vivyácad vájro hárito ná ráṁhiyā
10.096.04c | tudád áhiṁ háriśipro yá āyasáḥ
10.096.04d | sahásraśokā abhavad dharimbharáḥ

10.096.05a | tuváṁ-tuvam aharyathā úpastutaḥ
10.096.05b | pū́rvebhir indra harikeśa yájvabhiḥ
10.096.05c | tuváṁ haryasi táva víśvam ukthíyam
10.096.05d | ásāmi rā́dho harijāta haryatám

10.096.06a | tā́ vajríṇam mandínaṁ stómiyam máda
10.096.06b | índraṁ ráthe vahato haryatā́ hárī
10.096.06c | purū́ṇi asmai sávanāni háryata
10.096.06d | índrāya sómā hárayo dadhanvire

10.096.07a | áraṁ kā́māya hárayo dadhanvire
10.096.07b | sthirā́ya hinvan hárayo hárī turā́
10.096.07c | árvadbhir yó háribhir jóṣam ī́yate
10.096.07d | só asya kā́maṁ hárivantam ānaśe

10.096.08a | háriśmaśārur hárikeśa āyasás
10.096.08b | turaspéye yó haripā́ ávardhata
10.096.08c | árvadbhir yó háribhir vājínīvasur
10.096.08d | áti víśvā duritā́ pā́riṣad dhárī

10.096.09a | srúveva yásya háriṇī vipetátuḥ
10.096.09b | śípre vā́jāya háriṇī dávidhvataḥ
10.096.09c | prá yát kr̥té camasé mármr̥jad dhárī
10.096.09d | pītvā́ mádasya haryatásya ándhasaḥ

10.096.10a | utá sma sádma haryatásya pastíyor
10.096.10b | átyo ná vā́jaṁ hárivām̐ acikradat
10.096.10c | mahī́ cid dhí dhiṣáṇā́haryad ójasā
10.096.10d | br̥hád váyo dadhiṣe haryatáś cid ā́

10.096.11a | ā́ ródasī háryamāṇo mahitvā́
10.096.11b | návyaṁ-navyaṁ haryasi mánma nú priyám
10.096.11c | prá pastíyam asura haryatáṁ gór
10.096.11d | āvíṣ kr̥dhi háraye sū́riyāya

10.096.12a | ā́ tvā haryántam prayújo jánānāṁ
10.096.12b | ráthe vahantu háriśipram indra
10.096.12c | píbā yáthā prátibhr̥tasya mádhvo
10.096.12d | háryan yajñáṁ sadhamā́de dáśoṇim

10.096.13a | ápāḥ pū́rveṣāṁ harivaḥ sutā́nām
10.096.13b | átho idáṁ sávanaṁ kévalaṁ te
10.096.13c | mamaddhí sómam mádhumantam indra
10.096.13d | satrā́ vr̥ṣañ jaṭhára ā́ vr̥ṣasva

10.097.01a | yā́ óṣadhīḥ pū́rvā jātā́
10.097.01b | devébhyas triyugám purā́
10.097.01c | mánai nú babhrū́ṇām aháṁ
10.097.01d | śatáṁ dhā́māni saptá ca

10.097.02a | śatáṁ vo amba dhā́māni
10.097.02b | sahásram utá vo rúhaḥ
10.097.02c | ádhā śatakratvo yūyám
10.097.02d | imám me agadáṁ kr̥ta

10.097.03a | óṣadhīḥ práti modadhvam
10.097.03b | púṣpavatīḥ prasū́varīḥ
10.097.03c | áśvā iva sajítvarīr
10.097.03d | vīrúdhaḥ pārayiṣṇúvaḥ

10.097.04a | óṣadhīr íti mātaras
10.097.04b | tád vo devīr úpa bruve
10.097.04c | sanéyam áśvaṁ gā́ṁ vā́sa
10.097.04d | ātmā́naṁ táva pūruṣa

10.097.05a | aśvatthé vo niṣádanam
10.097.05b | parṇé vo vasatíṣ kr̥tā́
10.097.05c | gobhā́ja ít kílāsatha
10.097.05d | yát sanávatha pū́ruṣam

10.097.06a | yátraúṣadhīḥ samágmata
10.097.06b | rā́jānaḥ sámitāv iva
10.097.06c | vípraḥ sá ucyate bhiṣág
10.097.06d | rakṣohā́mīvacā́tanaḥ

10.097.07a | aśvāvatī́ṁ somāvatī́m
10.097.07b | ūrjáyantīm údojasam
10.097.07c | ā́vitsi sárvā óṣadhīr
10.097.07d | asmā́ ariṣṭátātaye

10.097.08a | úc chúṣmā óṣadhīnaaṁ
10.097.08b | gā́vo goṣṭhā́d iverate
10.097.08c | dhánaṁ saniṣyántīnaam
10.097.08d | ātmā́naṁ táva pūruṣa

10.097.09a | íṣkr̥tir nā́ma vo mātā́
10.097.09b | átho yūyáṁ stha níṣkr̥tīḥ
10.097.09c | sīrā́ḥ patatríṇī sthana
10.097.09d | yád āmáyati níṣ kr̥tha

10.097.10a | áti víśvāḥ pariṣṭháa
10.097.10b | stená 'va@ vrajám akramuḥ
10.097.10c | óṣadhīḥ prá acucyavur
10.097.10d | yát kíṁ ca tanúvo rápaḥ

10.097.11a | yád imā́ vājáyann ahám
10.097.11b | óṣadhīr hásta ādadhé
10.097.11c | ātmā́ yákṣmasya naśyati
10.097.11d | purā́ jīvagŕ̥bho yathā

10.097.12a | yásyauṣadhīḥ prasárpatha
10.097.12b | áṅgam-aṅgam páruṣ-paruḥ
10.097.12c | táto yákṣmaṁ ví bādhadhva
10.097.12d | ugró madhyamaśī́r iva

10.097.13a | sākáṁ yakṣma prá pata
10.097.13b | cā́ṣeṇa kikidīvínā
10.097.13c | sākáṁ vā́tasya dhrā́jiyā
10.097.13d | sākáṁ naśya nihā́kayā

10.097.14a | anyā́ vo anyā́m avatu
10.097.14b | anyā́nyásyā úpāvata
10.097.14c | tā́ḥ sárvāḥ saṁvidānā́
10.097.14d | idám me prā́vatā vácaḥ

10.097.15a | yā́ḥ phalínīr yā́ aphalā́
10.097.15b | apuṣpā́ yā́ś ca puṣpíṇīḥ
10.097.15c | bŕ̥haspátiprasūtās
10.097.15d | tā́ no muñcantu áṁhasaḥ

10.097.16a | muñcántu mā śapathíyād
10.097.16b | átho varuṇíyād utá
10.097.16c | átho yamásya páḍbīśāt
10.097.16d | sárvasmād devakilbiṣā́t

10.097.17a | avapátantīr avadan
10.097.17b | divá óṣadhayas pári
10.097.17c | yáṁ jīvám aśnávāmahai
10.097.17d | ná sá riṣyāti pū́ruṣaḥ

10.097.18a | yā́ óṣadhīḥ sómarājñīr
10.097.18b | bahvī́ḥ śatávicakṣaṇāḥ
10.097.18c | tā́sāṁ tvám asi uttamā́
10.097.18d | áraṁ kā́māya śáṁ hr̥dé

10.097.19a | yā́ óṣadhīḥ sómarājñīr
10.097.19b | víṣṭhitāḥ pr̥thivī́m ánu
10.097.19c | bŕ̥haspátiprasūtā
10.097.19d | asyaí sáṁ datta vīríyam

10.097.20a | mā́ vo riṣat khanitā́
10.097.20b | yásmai cāháṁ khánāmi vaḥ
10.097.20c | dvipác cátuṣpad asmā́kaṁ
10.097.20d | sárvam astu anāturám

10.097.21a | yā́ś cedám upaśr̥ṇvánti
10.097.21b | yā́ś ca dūrám párāgatāḥ
10.097.21c | sárvāḥ saṁgátya vīrudho
10.097.21d | asyaí sáṁ datta vīríyam

10.097.22a | óṣadhayaḥ sáṁ vadante
10.097.22b | sómena sahá rā́jañā
10.097.22c | yásmai kr̥ṇóti brāhmaṇás
10.097.22d | táṁ rājan pārayāmasi

10.097.23a | tvám uttamā́si oṣadhe
10.097.23b | táva vr̥kṣā́ úpastayaḥ
10.097.23c | úpastir astu so\ 'smā́kaṁ
10.097.23d | yó asmā́m̐ abhidā́sati

10.098.01a | bŕ̥haspate práti me devátām ihi
10.098.01b | mitró vā yád váruṇo vā́si pūṣā́
10.098.01c | ādityaír vā yád vásubhir marútvān
10.098.01d | sá parjányaṁ śáṁtanave vr̥ṣāya

10.098.02a | ā́ devó dūtó ajiráś cikitvā́n
10.098.02b | tuvád devāpe abhí mā́m agachat
10.098.02c | pratīcīnáḥ práti mā́m ā́ vavr̥tsva
10.098.02d | dádhāmi te dyumátīṁ vā́cam āsán

10.098.03a | asmé dhehi dyumátīṁ vā́cam āsán
10.098.03b | bŕ̥haspate anamīvā́m iṣirā́m
10.098.03c | yáyā vr̥ṣṭíṁ śáṁtanave vánāva
10.098.03d | divó drapsó mádhumām̐ ā́ viveśa

10.098.04a | ā́ no drapsā́ mádhumanto viśantu
10.098.04b | índra dehi ádhirathaṁ sahásram
10.098.04c | ní ṣīda hotrám r̥tuthā́ yajasva
10.098.04d | devā́n devāpe havíṣā saparya

10.098.05a | ārṣṭiṣeṇó hotrám ŕ̥ṣir niṣī́dan
10.098.05b | devā́pir devasumatíṁ cikitvā́n
10.098.05c | sá úttarasmād ádharaṁ samudrám
10.098.05d | apó divyā́ asr̥jad varṣíyā abhí

10.098.06a | asmín samudré ádhi úttarasminn
10.098.06b | ā́po devébhir nívr̥tā atiṣṭhan
10.098.06c | tā́ adravann ārṣṭiṣeṇéna sr̥ṣṭā́
10.098.06d | devā́pinā préṣitā mr̥kṣíṇīṣu

10.098.07a | yád devā́piḥ śáṁtanave puróhito
10.098.07b | hotrā́ya vr̥táḥ kr̥páyann ádīdhet
10.098.07c | devaśrútaṁ vr̥ṣṭivániṁ rárāṇo
10.098.07d | bŕ̥haspátir vā́cam asmā ayachat

10.098.08a | yáṁ tvā devā́piḥ śuśucānó agna
10.098.08b | ārṣṭiṣeṇó manuṣíyaḥ samīdhé
10.098.08c | víśvebhir devaír anumadyámānaḥ
10.098.08d | prá parjányam īrayā vr̥ṣṭimántam

10.098.09a | tuvā́m pū́rva ŕ̥ṣayo gīrbhír āyan
10.098.09b | tvā́m adhvaréṣu puruhūta víśve
10.098.09c | sahásrāṇi ádhirathāni asmé
10.098.09d | ā́ no yajñáṁ rohidaśvópa yāhi

10.098.10a | etā́ni agne navatír náva tvé
10.098.10b | ā́hutāni ádhirathā sahásrā
10.098.10c | tébhir vardhasva tanva\ḥ śūra pūrvī́r
10.098.10d | divó no vr̥ṣṭím iṣitó rirīhi

10.098.11a | etā́ni agne navatíṁ sahásrā
10.098.11b | sám prá yacha vŕ̥ṣṇa índrāya bhāgám
10.098.11c | vidvā́n pathá r̥tuśó devayā́nān
10.098.11d | ápy aulānáṁ diví devéṣu dhehi

10.098.12a | ágne bā́dhasva ví mŕ̥dho ví durgáhā
10.098.12b | ápā́mīvām ápa rákṣāṁsi sedha
10.098.12c | asmā́t samudrā́d br̥ható divó no
10.098.12d | apā́m bhūmā́nam úpa naḥ sr̥jehá

10.099.01a | káṁ naś citrám iṣaṇyasi cikitvā́n
10.099.01b | pr̥thugmā́naṁ ̀ vāśráṁ vāvr̥dhádhyai
10.099.01c | kát tásya dā́tu śávaso víuṣṭau
10.099.01d | tákṣad vájraṁ vr̥tratúram ápinvat

10.099.02a | sá hí dyutā́ vidyútā véti sā́ma
10.099.02b | pr̥thúṁ yónim asuratvā́ sasāda
10.099.02c | sá sánīḷebhiḥ prasahānó asya
10.099.02d | bhrā́tur ná r̥té saptáthasya māyā́ḥ

10.099.03a | sá vā́jaṁ yā́tā ápaduṣpadā yán
10.099.03b | súvarṣātā pári ṣadat saniṣyán
10.099.03c | anarvā́ yác chatádurasya védo
10.099.03d | ghnáñ chiśnádevām̐ abhí várpasā bhū́t

10.099.04a | sá yahvíyo avánīr góṣu árvā
10.099.04b | ā́ juhoti pradhaníyāsu sásriḥ
10.099.04c | apā́do yátra yújyāso arathā́
10.099.04d | droṇíaśvāsa ī́rate ghr̥táṁ vā́ḥ

10.099.05a | sá rudrébhir áśastavāra ŕ̥bhvā
10.099.05b | hitvī́ gáyam āréavadya ā́gāt
10.099.05c | vamrásya manye mithunā́ vívavrī
10.099.05d | ánnam abhī́tyārodayan muṣāyán

10.099.06a | sá íd dā́saṁ tuvīrávam pátir dán
10.099.06b | ṣaḷakṣáṁ ̀ triśīrṣā́ṇaṁ damanyat
10.099.06c | asyá tritó nú ójasā vr̥dhānó
10.099.06d | vipā́ varāhám áyoagrayā han

10.099.07a | sá drúhvaṇe mánuṣa ūrdhvasāná
10.099.07b | ā́ sāviṣad arśasānā́ya śárum
10.099.07c | sá nŕ̥tamo náhuṣo 'smát sújātaḥ
10.099.07d | púro abhinad árhan dasyuhátye

10.099.08a | só abhríyo ná yávasa udanyán
10.099.08b | kṣáyāya gātúṁ vidán no asmé
10.099.08c | úpa yát sī́dad índuṁ śárīraiḥ
10.099.08d | śyenó áyoapāṣṭir hanti dásyūn

10.099.09a | sá vrā́dhataḥ śavasānébhir asya
10.099.09b | kútsāya śúṣṇaṁ kr̥páṇe párādāt
10.099.09c | ayáṁ kavím anayac chasyámānam
10.099.09d | *átkaṁ yó asya sánitotá nr̥r̥ṇā́m+

10.099.10a | ayáṁ daśasyán náriyebhir asya
10.099.10b | dasmó devébhir váruṇo ná māyī́
10.099.10c | ayáṁ kanī́na r̥tupā́ avedi
10.099.10d | ámimīta aráruṁ yáś cátuṣpāt

10.099.11a | asyá stómebhir auśijá r̥jíśvā
10.099.11b | vrajáṁ darayad vr̥ṣabhéṇa píproḥ
10.099.11c | sútvā yád ̀ yajató dīdáyad gī́ḥ
10.099.11d | púra iyānó abhí várpasā bhū́t

10.099.12a | evā́ mahó asura vakṣáthāya
10.099.12b | vamrakáḥ paḍbhír úpa sarpad índram
10.099.12c | sá iyānáḥ karati svastím asmā
10.099.12d | íṣam ū́rjaṁ sukṣitíṁ víśvam ā́bhāḥ

10.100.01a | índra dŕ̥hya maghavan tvā́vad íd bhujá
10.100.01b | ihá stutáḥ sutapā́ bodhi no vr̥dhé
10.100.01c | devébhir naḥ savitā́ prā́vatu śrutám
10.100.01d | ā́ sarvátātim áditiṁ vr̥ṇīmahe

10.100.02a | bhárāya sú bharata bhāgám r̥tvíyam
10.100.02b | prá vāyáve śucipé krandádiṣṭaye
10.100.02c | gaurásya yáḥ páyasaḥ pītím ānaśá
10.100.02d | ā́ sarvátātim áditiṁ vr̥ṇīmahe

10.100.03a | ā́ no deváḥ savitā́ sāviṣad váya
10.100.03b | r̥jūyaté yájamānāya sunvaté
10.100.03c | yáthā devā́n pratibhū́ṣema pākavád
10.100.03d | ā́ sarvátātim áditiṁ vr̥ṇīmahe

10.100.04a | índro asmé sumánā astu viśváhā
10.100.04b | rā́jā sómaḥ suvitásyā́dhi etu naḥ
10.100.04c | yáthā-yathā mitrádhitāni saṁdadhúr
10.100.04d | ā́ sarvátātim áditiṁ vr̥ṇīmahe

10.100.05a | índra ukthéna śávasā párur dadhe
10.100.05b | bŕ̥haspate pratarītā́si ā́yuṣaḥ
10.100.05c | yajñó mánuḥ prámatir naḥ pitā́ hí kam
10.100.05d | ā́ sarvátātim áditiṁ vr̥ṇīmahe

10.100.06a | índrasya nú súkr̥taṁ daíviyaṁ sáho
10.100.06b | agnír gr̥hé jaritā́ médhiraḥ kavíḥ
10.100.06c | yajñáś ca bhūd vidáthe cā́rur ántama
10.100.06d | ā́ sarvátātim áditiṁ vr̥ṇīmahe

10.100.07a | ná vo gúhā cakr̥ma bhū́ri duṣkr̥táṁ
10.100.07b | nā́víṣṭiyaṁ vasavo devahéḷanam
10.100.07c | mā́kir no devā ánr̥tasya várpasa
10.100.07d | ā́ sarvátātim áditiṁ vr̥ṇīmahe

10.100.08a | ápā́mīvāṁ savitā́ sāviṣan níag
10.100.08b | várīya íd ápa sedhantu ádrayaḥ
10.100.08c | grā́vā yátra madhuṣúd ucyáte br̥hád
10.100.08d | ā́ sarvátātim áditiṁ vr̥ṇīmahe

10.100.09a | ūrdhvó grā́vā vasavo astu sotári
10.100.09b | víśvā dvéṣāṁsi sanutár yuyota
10.100.09c | sá no deváḥ savitā́ pāyúr ī́ḍiya
10.100.09d | ā́ sarvátātim áditiṁ vr̥ṇīmahe

10.100.10a | ū́rjaṁ gāvo yávase pī́vo attana
10.100.10b | r̥tásya yā́ḥ sádane kóśe aṅgdhuvé
10.100.10c | tanū́r evá tanúvo astu bheṣajám
10.100.10d | ā́ sarvátātim áditiṁ vr̥ṇīmahe

10.100.11a | kratuprā́vā jaritā́ śáśvatām áva
10.100.11b | índra íd bhadrā́ prámatiḥ sutā́vatām
10.100.11c | pūrṇám ū́dhar diviyáṁ yásya siktáya
10.100.11d | ā́ sarvátātim áditiṁ vr̥ṇīmahe

10.100.12a | citrás te bhānúḥ kratuprā́ abhiṣṭíḥ
10.100.12b | sánti spŕ̥dho jaraṇiprā́ ádhr̥ṣṭāḥ
10.100.12c | rájiṣṭhayā rájiyā paśvá ā́ gós
10.100.12d | tū́tūrṣati pári ágraṁ duvasyúḥ

10.101.01a | úd budhyadhvaṁ sámanasaḥ sakhāyaḥ
10.101.01b | sám agním indhvam bahávaḥ sánīḷāḥ
10.101.01c | dadhikrā́m agním uṣásaṁ ca devī́m
10.101.01d | índrāvato ávase ní hvaye vaḥ

10.101.02a | mandrā́ kr̥ṇudhvaṁ dhíya ā́ tanudhvaṁ
10.101.02b | nā́vam aritrapáraṇīṁ kr̥ṇudhvam
10.101.02c | íṣkr̥ṇudhvam ā́yudhā́raṁ kr̥ṇudhvam
10.101.02d | prā́ñcaṁ yajñám prá ṇayatā sakhāyaḥ

10.101.03a | yunákta sī́rā ví yugā́ tanudhvaṁ
10.101.03b | kr̥té yónau ̀ vapatehá bī́jam
10.101.03c | girā́ ca śruṣṭíḥ sábharā ásan no
10.101.03d | nédīya ít sr̥ṇíyaḥ pakvám éyāt

10.101.04a | sī́rā yuñjanti kaváyo
10.101.04b | yugā́ ví tanvate pŕ̥thak
10.101.04c | dhī́rā devéṣu sumnayā́

10.101.05a | nír āhāvā́n kr̥ṇotana
10.101.05b | sáṁ varatrā́ dadhātana
10.101.05c | siñcā́mahā avatám udríṇaṁ vayáṁ
10.101.05d | suṣékam ánupakṣitam

10.101.06a | íṣkr̥tāhāvam avatáṁ
10.101.06b | suvaratráṁ suṣecanám
10.101.06c | udríṇaṁ siñce ákṣitam

10.101.07a | *priṇītá@ áśvān hitáṁ jayātha
10.101.07b | suastivā́haṁ rátham ít kr̥ṇudhvam
10.101.07c | dróṇāhāvam avatám áśmacakram
10.101.07d | áṁsatrakośaṁ siñcatā nr̥pā́ṇam

10.101.08a | vrajáṁ kr̥ṇudhvaṁ sá hí vo nr̥pā́ṇo
10.101.08b | várma sīvyadhvam bahulā́ pr̥thū́ni
10.101.08c | púraḥ kr̥ṇudhvam ā́yasīr ádhr̥ṣṭā
10.101.08d | mā́ vaḥ susroc camasó dŕ̥ṁhatā tám

10.101.09a | ā́ vo dhíyaṁ yajñíyāṁ varta ūtáye
10.101.09b | dévā devī́ṁ yajatā́ṁ yajñíyām ihá
10.101.09c | sā́ no duhīyad yávaseva gatvī́
10.101.09d | sahásradhārā páyasā mahī́ gaúḥ

10.101.10a | ā́ tū́ ṣiñca hárim īṁ drór upásthe
10.101.10b | vā́śībhis takṣata aśmanmáyībhiḥ
10.101.10c | pári ṣvajadhvaṁ dáśa kakṣíyābhir
10.101.10d | ubhé dhúrau práti váhniṁ yunakta

10.101.11a | ubhé dhúrau váhnir āpíbdamāno
10.101.11b | antár yóneva carati dvijā́niḥ
10.101.11c | vánaspátiṁ vána ā́sthāpayadhvaṁ
10.101.11d | ní ṣū́ dadhidhvam ákhananta útsam

10.101.12a | kápr̥n naraḥ kapr̥thám úd dadhātana
10.101.12b | codáyata khudáta vā́jasātaye
10.101.12c | niṣṭigríyaḥ putrám ā́ cyāvayotáya
10.101.12d | índraṁ sabā́dha ihá sómapītaye

10.102.01a | prá te rátham mithūkŕ̥tam
10.102.01b | índro avatu dhr̥ṣṇuyā́
10.102.01c | asmínn ājaú puruhūta śravā́yiye
10.102.01d | dhanabhakṣéṣu no ava

10.102.02a | út sma vā́to vahati vā́so asyā
10.102.02b | ádhirathaṁ yád ájayat sahásram
10.102.02c | rathī́r abhūn mudgalā́nī gáviṣṭau
10.102.02d | bháre kr̥táṁ ví aced indrasenā́

10.102.03a | antár yacha jíghāṁsato
10.102.03b | vájram indrābhidā́sataḥ
10.102.03c | dā́sasya vā maghavann ā́riyasya vā
10.102.03d | sanutár yavayā vadhám

10.102.04a | udnó hradám apibaj járhr̥ṣāṇaḥ
10.102.04b | kū́ṭaṁ sma tr̥ṁhád abhímātim eti
10.102.04c | prá muṣkábhāraḥ śráva ichámāno
10.102.04d | ajirám bāhū́ abharat síṣāsan

10.102.05a | ní akrandayann upayánta enam
10.102.05b | ámehayan vr̥ṣabhám mádhya ājéḥ
10.102.05c | téna sū́bharvaṁ śatávat sahásraṁ
10.102.05d | gávām múdgalaḥ pradháne jigāya

10.102.06a | kakárdave vr̥ṣabhó yuktá āsīd
10.102.06b | ávāvacīt sā́rathir asya keśī́
10.102.06c | dúdher yuktásya drávataḥ sahā́nasa
10.102.06d | r̥chánti ṣmā niṣpádo mudgalā́nīm

10.102.07a | utá pradhím úd ahann asya vidvā́n
10.102.07b | úpāyunag váṁsagam átra śíkṣan
10.102.07c | índra úd āvat pátim ághniyānām
10.102.07d | áraṁhata pádiyābhiḥ kakúdmān

10.102.08a | śunám aṣṭrāví acarat kapardī́
10.102.08b | varatrā́yāṁ dā́ru ānáhyamānaḥ
10.102.08c | nr̥mṇā́ni kr̥ṇván baháve jánāya
10.102.08d | gā́ḥ paspaśānás táviṣīr adhatta

10.102.09a | imáṁ tám paśya vr̥ṣabhásya yúñjaṁ
10.102.09b | kā́ṣṭhāyā mádhye drughaṇáṁ śáyānam
10.102.09c | yéna jigā́ya śatávat sahásraṁ
10.102.09d | gávām múdgalaḥ pr̥tanā́jiyeṣu

10.102.10a | āré aghā́ kó nú itthā́ dadarśa
10.102.10b | yáṁ yuñjánti tám u ā́ sthāpayanti
10.102.10c | nā́smai tŕ̥ṇaṁ nódakám ā́ bharanti
10.102.10d | úttaro dhuró vahati pradédiśat

10.102.11a | parivr̥ktéva pativídyam ānaṭ
10.102.11b | pī́piyānā kū́cakreṇeva siñcán
10.102.11c | eṣaiṣíyā cid rathíyā jayema
10.102.11d | sumaṅgálaṁ sínavad astu sātám

10.102.12a | tuváṁ víśvasya jágataś
10.102.12b | cákṣur indrāsi cákṣuṣaḥ
10.102.12c | vŕ̥ṣā yád ājíṁ vŕ̥ṣaṇā síṣāsasi
10.102.12d | codáyan vádhriṇā yujā́

10.103.01a | āśúḥ śíśāno vr̥ṣabhó ná bhīmó
10.103.01b | ghanāghanáḥ kṣóbhaṇaś carṣaṇīnā́m
10.103.01c | saṁkrándano 'nimiṣá ekavīráḥ
10.103.01d | śatáṁ sénā ajayat sākám índraḥ

10.103.02a | saṁkrándanenānimiṣéṇa jiṣṇúnā
10.103.02b | yutkāréṇa duścyavanéna dhr̥ṣṇúnā
10.103.02c | tád índreṇa jayata tát sahadhvaṁ
10.103.02d | yúdho nara íṣuhastena vŕ̥ṣṇā

10.103.03a | sá íṣuhastaiḥ sá niṣaṅgíbhir vaśī́
10.103.03b | sáṁsraṣṭā sá yúdha índro gaṇéna
10.103.03c | saṁsr̥ṣṭajít somapā́ bāhuśardhī́
10.103.03d | ugrádhanvā prátihitābhir ástā

10.103.04a | bŕ̥haspate pári dīyā ráthena
10.103.04b | rakṣohā́mítrām̐ apabā́dhamānaḥ
10.103.04c | prabhañján sénāḥ pramr̥ṇó yudhā́ jáyann
10.103.04d | asmā́kam edhi avitā́ ráthānām

10.103.05a | balavijñāyá stháviraḥ právīraḥ
10.103.05b | sáhasvān vājī́ sáhamāna ugráḥ
10.103.05c | abhívīro abhísatvā sahojā́
10.103.05d | jaítram indra rátham ā́ tiṣṭha govít

10.103.06a | gotrabhídaṁ govídaṁ vájrabāhuṁ
10.103.06b | jáyantam ájma pramr̥ṇántam ójasā
10.103.06c | imáṁ sajātā ánu vīrayadhvam
10.103.06d | índraṁ sakhāyo ánu sáṁ rabhadhvam

10.103.07a | abhí gotrā́ṇi sáhasā gā́hamāno
10.103.07b | adayó vīráḥ śatámanyur índraḥ
10.103.07c | duścyavanáḥ pr̥tanāṣā́ḷ ayudhyó
10.103.07d | asmā́kaṁ sénā avatu prá yutsú

10.103.08a | índra āsāṁ nayitā́+ bŕ̥haspátir
10.103.08b | dákṣiṇā yajñáḥ purá etu sómaḥ
10.103.08c | devasenā́nām abhibhañjatīnā́ṁ
10.103.08d | jáyantīnām marúto yantu ágram

10.103.09a | índrasya vŕ̥ṣṇo váruṇasya rā́jña
10.103.09b | ādityā́nām marútāṁ śárdha ugrám
10.103.09c | mahā́manasām bhuvanacyavā́nāṁ
10.103.09d | ghóṣo devā́nāṁ jáyatām úd asthāt

10.103.10a | úd dharṣaya maghavann ā́yudhāni
10.103.10b | út sátvanām māmakā́nām mánāṁsi
10.103.10c | úd vr̥trahan vājínāṁ vā́jināni
10.103.10d | úd ráthānāṁ jáyatāṁ yantu ghóṣāḥ

10.103.11a | asmā́kam índraḥ sámr̥teṣu dhvajéṣu
10.103.11b | asmā́kaṁ yā́ íṣavas tā́ jayantu
10.103.11c | asmā́kaṁ vīrā́ úttare bhavantu
10.103.11d | asmā́m̐ u devā avatā háveṣu

10.103.12a | amī́ṣāṁ cittám pratilobháyantī
10.103.12b | gr̥hāṇā́ṅgānu apuve párehi
10.103.12c | abhí préhi nír daha hr̥tsú śókair
10.103.12d | andhénāmítrās támasā sacantām

10.103.13a | prá itā jáyatā nara
10.103.13b | índro vaḥ śárma yachatu
10.103.13c | ugrā́ vaḥ santu bāhávo
10.103.13d | anādhr̥ṣyā́ yáthā́satha

10.104.01a | ásāvi sómaḥ puruhūta túbhyaṁ
10.104.01b | háribhyāṁ yajñám úpa yāhi tū́yam
10.104.01c | túbhyaṁ gíro vípravīrā iyānā́
10.104.01d | dadhanvirá indra píbā sutásya

10.104.02a | apsú dhūtásya harivaḥ píbehá
10.104.02b | nŕ̥bhiḥ sutásya jaṭháram pr̥ṇasva
10.104.02c | mimikṣúr yám ádraya indra túbhyaṁ
10.104.02d | tébhir vardhasva mádam ukthavāhaḥ

10.104.03a | prógrā́m pītíṁ vŕ̥ṣṇa iyarmi satyā́m
10.104.03b | prayaí sutásya hariaśva túbhyam
10.104.03c | índra dhénābhir ihá mādayasva
10.104.03d | dhībhír víśvābhiḥ śáciyā gr̥ṇānáḥ

10.104.04a | ūtī́ śacīvas táva vīríyeṇa
10.104.04b | váyo dádhānā uśíja r̥tajñā́ḥ
10.104.04c | prajā́vad indra mánuṣo duroṇé
10.104.04d | tasthúr gr̥ṇántaḥ sadhamā́diyāsaḥ

10.104.05a | práṇītibhiṣ ṭe hariaśva suṣṭóḥ
10.104.05b | suṣumnásya pururúco jánāsaḥ
10.104.05c | máṁhiṣṭhām ūtíṁ vitíre dádhānā
10.104.05d | stotā́ra indra táva sūnŕ̥tābhiḥ

10.104.06a | úpa bráhmāṇi harivo háribhyāṁ
10.104.06b | sómasya yāhi pītáye sutásya
10.104.06c | índra tvā yajñáḥ kṣámamāṇam ānaḍ
10.104.06d | dāśvā́m̐ asi adhvarásya praketáḥ

10.104.07a | sahásravājam abhimātiṣā́haṁ
10.104.07b | sutéraṇam maghávānaṁ suvr̥ktím
10.104.07c | úpa bhūṣanti gíro ápratītam
10.104.07d | índraṁ namasyā́ jaritúḥ pananta

10.104.08a | saptā́po devī́ḥ suráṇā ámr̥ktā
10.104.08b | yā́bhiḥ síndhum átara indra pūrbhít
10.104.08c | navatíṁ srotyā́ náva ca srávantīr
10.104.08d | devébhyo gātúm mánuṣe ca vindaḥ

10.104.09a | apó mahī́r abhíśaster amuñco
10.104.09b | ájāgar āsu ádhi devá ékaḥ
10.104.09c | índra yā́s tváṁ vr̥tratū́rye cakártha
10.104.09d | tā́bhir viśvā́yus tanúvam pupuṣyāḥ

10.104.10a | vīréṇiyaḥ krátur índraḥ suśastír
10.104.10b | utā́pi dhénā puruhūtám īṭṭe
10.104.10c | ā́rdayad vr̥trám ákr̥ṇod ulokáṁ&
10.104.10d | sasāhé śakráḥ pŕ̥tanā abhiṣṭíḥ

10.104.11a | śunáṁ huvema maghávānam índram
10.104.11b | asmín bháre nŕ̥tamaṁ vā́jasātau
10.104.11c | śr̥ṇvántam ugrám ūtáye samátsu
10.104.11d | ghnántaṁ vr̥trā́ṇi saṁjítaṁ dhánānām

10.105.01a | kadā́ vaso ̀ stotráṁ háryate ā́
10.105.01b | áva śmaśā́ rudhad& vā́ḥ
10.105.01c | dīrgháṁ sutáṁ vātā́pyāya

10.105.02a | hárī yásya suyújā vívratā vér
10.105.02b | árvantā ánu śépā
10.105.02c | ubhā́ rajī́ ná keśínā pátir dán

10.105.03a | ápa yór índraḥ pā́paja
10.105.03b | ā́ márto ná śaśramāṇó bibhīvā́n
10.105.03c | śubhé yád yuyujé táviṣīvān

10.105.04a | sácāyór índraś cárkr̥ṣa
10.105.04b | ā́m̐ upānasáḥ saparyán
10.105.04c | nadáyor vívratayoḥ śū́ra índraḥ

10.105.05a | ádhi yás tasthaú kéśavantā
10.105.05b | vyácasvantā ná puṣṭiyaí
10.105.05c | vanóti śíprābhyāṁ śipríṇīvān

10.105.06a | prā́staud r̥ṣvaújā r̥ṣvébhis
10.105.06b | tatákṣa śū́raḥ śávasā
10.105.06c | r̥bhúr ná krátubhir mātaríśvā

10.105.07a | vájraṁ yáś cakré suhánāya dásyave
10.105.07b | hirīmaśó hírīmān
10.105.07c | árutahanur ádbhutaṁ ná rájaḥ

10.105.08a | áva no vr̥jinā́ śiśīhy
10.105.08b | r̥cā́ vanema anŕ̥caḥ
10.105.08c | nā́brahmā yajñá ŕ̥dhag jóṣati tvé

10.105.09a | ūrdhvā́ yát te tretínī bhū́d
10.105.09b | yajñásya dhūrṣú sádman
10.105.09c | sajū́r nā́vaṁ sváyaśasaṁ sácāyóḥ

10.105.10a | śriyé te pŕ̥śnir upasécanī bhūc
10.105.10b | chriyé dárvir arepā́ḥ
10.105.10c | yáyā suvé pā́tare siñcáse út

10.105.11a | śatáṁ vā yád asuriya práti tvā
10.105.11b | sumitrá itthā́ astaud
10.105.11c | durmitrá itthā́ astaut
10.105.11d | ā́vo yád dasyuhátye kutsaputrám
10.105.11e | prā́vo yád dasyuhátye kutsavatsám

10.106.01a | ubhā́ u nūnáṁ tád íd arthayethe
10.106.01b | ví tanvāthe dhíyo vástrāpáseva
10.106.01c | sadhrīcīnā́ yā́tave prém ajīgaḥ
10.106.01d | sudíneva pŕ̥kṣa ā́ taṁsayethe

10.106.02a | uṣṭā́reva phárvareṣu śrayethe
10.106.02b | prāyogéva śvā́triyā śā́sur éthaḥ
10.106.02c | dūtéva hí ṣṭhó yaśásā jáneṣu
10.106.02d | mā́pa sthātam mahiṣévāvapā́nāt

10.106.03a | sākaṁyújā śakunásyeva pakṣā́
10.106.03b | paśvéva citrā́ yájur ā́ gamiṣṭam
10.106.03c | agnír iva devayór dīdivā́ṁsā
10.106.03d | párijmāneva yajathaḥ purutrā́

10.106.04a | āpī́ vo asmé pitáreva putrā́
10.106.04b | ugréva rucā́ nr̥pátīva turyaí
10.106.04c | íryeva puṣṭyaí kiráṇeva bhujyaí
10.106.04d | śruṣṭīvā́neva hávam ā́ gamiṣṭam

10.106.05a | váṁsageva pūṣaríyā śimbā́tā
10.106.05b | mitréva rtā́ śatárā śā́tapantā
10.106.05c | vā́jevoccā́ váyasā gharmiyeṣṭhā́
10.106.05d | méṣeveṣā́ saparíyā púrīṣā

10.106.06a | sr̥ṇíyeva jarbhárī turphárītū
10.106.06b | naitośéva turphárī parpharī́kā
10.106.06c | udanyajéva jémanā maderū́
10.106.06d | tā́ me jarā́yu ajáram marā́yu

10.106.07a | pajréva cárcaraṁ jā́ram marā́yu
10.106.07b | kṣádmevā́rtheṣu tartarītha ugrā
10.106.07c | r̥bhū́ nā́pat kharamajrā́ kharájrur
10.106.07d | vāyúr ná parpharat kṣayad rayīṇā́m

10.106.08a | gharméva mádhu jaṭháre sanérū
10.106.08b | bhágevitā turphárī phā́rivā́ram
10.106.08c | pataréva cacarā́ candránirṇiṅ
10.106.08d | mánar̥ṅgā mananíyā ná jágmī

10.106.09a | br̥hánteva gambháreṣu pratiṣṭhā́m
10.106.09b | pā́deva gādháṁ tárate vidāthaḥ
10.106.09c | kárṇeva śā́sur ánu hí smárātho
10.106.09d | áṁśeva no bhajataṁ citrám ápnaḥ

10.106.10a | āraṅgaréva mádhu érayethe
10.106.10b | sāraghéva gávi nīcī́nabāre
10.106.10c | kīnā́reva svédam āsiṣvidānā́
10.106.10d | kṣā́mevorjā́ sūyavasā́t sacethe

10.106.11a | r̥dhyā́ma stómaṁ sanuyā́ma vā́jam
10.106.11b | ā́ no mántraṁ saráthehópa yātam
10.106.11c | yáśo ná pakvám mádhu góṣu antár
10.106.11d | ā́ bhūtā́ṁśo aśvínoḥ kā́mam aprāḥ

10.107.01a | āvír abhūn máhi mā́ghonam eṣāṁ
10.107.01b | víśvaṁ jīváṁ támaso nír amoci
10.107.01c | máhi jyótiḥ pitŕ̥bhir dattám ā́gād
10.107.01d | urúḥ pánthā dákṣiṇāyā adarśi

10.107.02a | uccā́ diví dákṣiṇāvanto asthur
10.107.02b | yé aśvadā́ḥ sahá té sū́riyeṇa
10.107.02c | hiraṇyadā́ amr̥tatvám bhajante
10.107.02d | vāsodā́ḥ soma prá tiranta ā́yuḥ

10.107.03a | daívī pūrtír dákṣiṇā devayajyā́
10.107.03b | ná kavāríbhyo nahí té pr̥ṇánti
10.107.03c | áthā náraḥ práyatadakṣiṇāso
10.107.03d | avadyabhiyā́ bahávaḥ pr̥ṇanti

10.107.04a | śatádhāraṁ vāyúm arkáṁ suvarvídaṁ
10.107.04b | nr̥cákṣasas té abhí cakṣate havíḥ
10.107.04c | yé pr̥ṇánti prá ca yáchanti saṁgamé
10.107.04d | té dákṣiṇāṁ duhate saptámātaram

10.107.05a | dákṣiṇāvān prathamó hūtá eti
10.107.05b | dákṣiṇāvān grāmaṇī́r ágram eti
10.107.05c | tám evá manye nr̥pátiṁ jánānāṁ
10.107.05d | yáḥ prathamó dákṣiṇām āvivā́ya

10.107.06a | tám evá ŕ̥ṣiṁ tám u brahmā́ṇam āhur
10.107.06b | yajñaníyaṁ sāmagā́m ukthaśā́sam
10.107.06c | sá śukrásya tanúvo veda tisró
10.107.06d | yáḥ prathamó dákṣiṇayā rarā́dha

10.107.07a | dákṣiṇā́śvaṁ dákṣiṇā gā́ṁ dadāti
10.107.07b | dákṣiṇā candrám utá yád dhíraṇyam
10.107.07c | dákṣiṇā́nnaṁ vanute yó na ātmā́
10.107.07d | dákṣiṇāṁ várma kr̥ṇute vijānán

10.107.08a | ná bhojā́ mamrur ná niarthám īyur
10.107.08b | ná riṣyanti ná vyathante ha bhojā́ḥ
10.107.08c | idáṁ yád víśvam bhúvanaṁ súvaś ca
10.107.08d | etát sárvaṁ dákṣiṇaibhyo dadāti

10.107.09a | bhojā́ jigyuḥ surabhíṁ yónim ágre
10.107.09b | bhojā́ jigyur vadhúvaṁ yā́ suvā́sāḥ
10.107.09c | bhojā́ jigyur antaḥpéyaṁ súrāyā
10.107.09d | bhojā́ jigyur yé áhūtāḥ prayánti

10.107.10a | bhojā́ya áśvaṁ sám mr̥janti āśúm
10.107.10b | bhojā́yāste kaníyā śúmbhamānā
10.107.10c | bhojásyedám puṣkaríṇīva véśma
10.107.10d | páriṣkr̥taṁ devamānéva citrám

10.107.11a | bhojám áśvāḥ suṣṭhuvā́ho vahanti
10.107.11b | suvŕ̥d rátho vartate dákṣiṇāyāḥ
10.107.11c | bhojáṁ devāso avatā bháreṣu
10.107.11d | bhojáḥ śátrūn samanīkéṣu jétā

10.108.01a | kím ichántī sarámā prédám ānaḍ
10.108.01b | dūré hí ádhvā jáguriḥ parācaíḥ
10.108.01c | kā́sméhitiḥ kā́ páritakmiyāsīt
10.108.01d | katháṁ rasā́yā ataraḥ páyāṁsi

10.108.02a | índrasya dūtī́r iṣitā́ carāmi
10.108.02b | mahá ichántī paṇayo nidhī́n vaḥ
10.108.02c | atiṣkádo bhiyásā tán na āvat
10.108.02d | táthā rasā́yā ataram páyāṁsi

10.108.03a | kīdŕ̥ṅṅ índraḥ sarame kā́ dr̥śīkā́
10.108.03b | yásyedáṁ dūtī́r ásaraḥ parākā́t
10.108.03c | ā́ ca gáchān mitrám enā dadhāma
10.108.03d | áthā gávāṁ gópatir no bhavāti

10.108.04a | nā́háṁ táṁ veda dábhiyaṁ dábhat sá
10.108.04b | yásyedáṁ dūtī́r ásaram parākā́t
10.108.04c | ná táṁ gūhanti sraváto gabhīrā́
10.108.04d | hatā́ índreṇa paṇayaḥ śayadhve

10.108.05a | imā́ gā́vaḥ sarame yā́ aiíchaḥ
10.108.05b | pári divó 'ntān@ subhage pátantī
10.108.05c | kás ta enā áva sr̥jād áyudhvī
10.108.05d | utā́smā́kam ā́yudhā santi tigmā́

10.108.06a | aseniyā́ vaḥ paṇayo vácāṁsi
10.108.06b | aniṣavyā́s tanúvaḥ santu pāpī́ḥ
10.108.06c | ádhr̥ṣṭo va étavā́ astu pánthā
10.108.06d | bŕ̥haspátir va ubhayā́ ná mr̥r̥ḷāt+

10.108.07a | ayáṁ nidhíḥ sarame ádribudhno
10.108.07b | góbhir áśvebhir vásubhir nír̥ṣṭaḥ
10.108.07c | rákṣanti tám paṇáyo yé sugopā́
10.108.07d | réku padám álakam ā́ jagantha

10.108.08a | éhá gamann ŕ̥ṣayaḥ sómaśitā
10.108.08b | ayā́siyo áṅgiraso návagvāḥ
10.108.08c | tá etám ūrváṁ ví bhajanta gónām
10.108.08d | áthaitád vácaḥ paṇáyo vámann ít

10.108.09a | evā́ ca tváṁ sarama ājagántha
10.108.09b | prábādhitā sáhasā daíviyena
10.108.09c | svásāraṁ tvā kr̥ṇavai mā́ púnar gā
10.108.09d | ápa te gávāṁ subhage bhajāma

10.108.10a | nā́háṁ veda bhrātr̥tváṁ nó svasr̥tvám
10.108.10b | índro vidur áṅgirasaś ca ghorā́ḥ
10.108.10c | gókāmā me achadayan yád ā́yam
10.108.10d | ápā́ta ita paṇayo várīyaḥ

10.108.11a | duurám ita paṇayo várīya
10.108.11b | úd gā́vo yantu minatī́r r̥téna
10.108.11c | bŕ̥haspátir yā́ ávindan nígūḷhāḥ
10.108.11d | sómo grā́vāṇa ŕ̥ṣayaś ca víprāḥ

10.109.01a | té avadan prathamā́ brahmakilbiṣé
10.109.01b | ákūpāraḥ saliló mātaríśvā
10.109.01c | vīḷúharās tápa ugró mayobhū́r
10.109.01d | ā́po devī́ḥ prathamajā́ r̥téna

10.109.02a | sómo rā́jā prathamó brahmajāyā́m
10.109.02b | púnaḥ prā́yachad áhr̥ṇīyamānaḥ
10.109.02c | anvartitā́ váruṇo mitrá āsīd
10.109.02d | agnír hótā hastagŕ̥hyā́ nināya

10.109.03a | hástenaivá grāhíya ādhír asyā
10.109.03b | brahmajāyéyám íti céd ávocan
10.109.03c | ná dūtā́ya prahíye tastha eṣā́
10.109.03d | táthā rāṣṭráṁ gupitáṁ kṣatríyasya

10.109.04a | devā́ etásyām avadanta pū́rve
10.109.04b | saptarṣáyas tápase yé niṣedúḥ
10.109.04c | bhīmā́ jāyā́ brāhmaṇásyópanītā
10.109.04d | durdhā́ṁ dadhāti paramé víoman

10.109.05a | brahmacārī́ carati véviṣad víṣaḥ
10.109.05b | sá devā́nām bhavati ékam áṅgam
10.109.05c | téna jāyā́m ánv avindad bŕ̥haspátiḥ
10.109.05d | sómena nītā́ṁ juhúvaṁ ná devāḥ

10.109.06a | púnar vaí devā́ adaduḥ
10.109.06b | púnar manuṣíyā utá
10.109.06c | rā́jānaḥ satyáṁ kr̥ṇvānā́
10.109.06d | brahmajāyā́m púnar daduḥ

10.109.07a | punardā́ya brahmajāyā́ṁ
10.109.07b | kr̥tvī́ devaír nikilbiṣám
10.109.07c | ū́rjam pr̥thivyā́ bhaktvā́ya
10.109.07d | urugāyám úpāsate

10.110.01a | sámiddho adyá mánuṣo duroṇé
10.110.01b | devó devā́n yajasi jātavedaḥ
10.110.01c | ā́ ca váha mitramahaś cikitvā́n
10.110.01d | tuváṁ dūtáḥ kavír asi prácetāḥ

10.110.02a | tánūnapāt pathá r̥tásya yā́nān
10.110.02b | mádhvā samañján svadayā sujihva
10.110.02c | mánmāni dhībhír utá yajñám r̥ndhán
10.110.02d | devatrā́ ca kr̥ṇuhi adhvaráṁ naḥ

10.110.03a | ājúhvāna ī́ḍiyo vándiyaś ca
10.110.03b | ā́ yāhi agne vásubhiḥ sajóṣāḥ
10.110.03c | tuváṁ devā́nām asi yahva hótā
10.110.03d | sá enān yakṣi iṣitó yájīyān

10.110.04a | prācī́nam barhíḥ pradíśā pr̥thivyā́
10.110.04b | vástor asyā́ vr̥jyate ágre áhnām
10.110.04c | ví u prathate vitaráṁ várīyo
10.110.04d | devébhiyo áditaye siyonám

10.110.05a | vyácasvatīr urviyā́ ví śrayantām
10.110.05b | pátibhyo ná jánayaḥ śúmbhamānāḥ
10.110.05c | dévīr dvāro br̥hatīr viśvaminvā
10.110.05d | devébhiyo bhavata suprāyaṇā́ḥ

10.110.06a | ā́ suṣváyantī yajaté úpāke
10.110.06b | uṣā́sānáktā sadatāṁ ní yónau
10.110.06c | divyé yóṣaṇe br̥hatī́ surukmé
10.110.06d | ádhi śríyaṁ śukrapíśaṁ dádhāne

10.110.07a | daívyā hótārā prathamā́ suvā́cā
10.110.07b | mímānā yajñám mánuṣo yájadhyai
10.110.07c | pracodáyantā vidátheṣu kārū́
10.110.07d | prācī́naṁ jyótiḥ pradíśā diśántā

10.110.08a | ā́ no yajñám bhā́ratī tū́yam etu
10.110.08b | íḷā manuṣvád ihá cetáyantī
10.110.08c | tisró devī́r barhír édáṁ siyonáṁ
10.110.08d | sárasvatī suápasaḥ sadantu

10.110.09a | yá imé dyā́vāpr̥thivī́ jánitrī
10.110.09b | rūpaír ápiṁśad bhúvanāni víśvā
10.110.09c | tám adyá hotar iṣitó yájīyān
10.110.09d | deváṁ tváṣṭāram ihá yakṣi vidvā́n

10.110.10a | upā́vasr̥ja tmániyā samañján
10.110.10b | devā́nām pā́tha r̥tuthā́ havī́ṁṣi
10.110.10c | vánaspátiḥ śamitā́ devó agníḥ
10.110.10d | svádantu havyám mádhunā ghr̥téna

10.110.11a | sadyó jātó ví amimīta yajñám
10.110.11b | agnír devā́nām abhavat purogā́ḥ
10.110.11c | asyá hótuḥ pradíśy r̥tásya vācí
10.110.11d | svā́hākr̥taṁ havír adantu devā́ḥ

10.111.01a | mánīṣiṇaḥ prá bharadhvam manīṣā́ṁ
10.111.01b | *yáthā-yathā matáyaḥ sánti nr̥r̥ṇā́m+
10.111.01c | índraṁ satyaír érayāmā kr̥tébhiḥ
10.111.01d | sá hí vīró girvaṇasyúr vídānaḥ

10.111.02a | r̥tásya hí sádaso dhītír ádyaut
10.111.02b | sáṁ gārṣṭeyó vr̥ṣabhó góbhir ānaṭ
10.111.02c | úd atiṣṭhat taviṣéṇā ráveṇa
10.111.02d | mahā́nti cit sáṁ vivyācā rájāṁsi

10.111.03a | índraḥ kíla śrútiyā asyá veda
10.111.03b | sá hí jiṣṇúḥ pathikŕ̥t sū́riyāya
10.111.03c | ā́n ménāṁ kr̥ṇván ácyuto bhúvad góḥ
10.111.03d | pátir diváḥ sanajā́ ápratītaḥ

10.111.04a | índro mahnā́ maható arṇavásya
10.111.04b | vratā́minād áṅgirobhir gr̥ṇānáḥ
10.111.04c | purū́ṇi cin ní tatānā rájāṁsi
10.111.04d | dādhā́ra yó dharúṇaṁ satyátātā

10.111.05a | índro diváḥ pratimā́nam pr̥thivyā́
10.111.05b | víśvā veda sávanā hánti śúṣṇam
10.111.05c | mahī́ṁ cid dyā́m ā́tanot sū́riyeṇa
10.111.05d | cāskámbha cit kámbhanena skábhīyān

10.111.06a | vájreṇa hí vr̥trahā́ vr̥trám ástar
10.111.06b | ádevasya śū́śuvānasya māyā́ḥ
10.111.06c | ví dhr̥ṣṇo átra dhr̥ṣatā́ jaghantha
10.111.06d | áthābhavo maghavan bāhúojāḥ

10.111.07a | sácanta yád uṣásaḥ sū́riyeṇa
10.111.07b | citrā́m asya ketávo rā́m avindan
10.111.07c | ā́ yán nákṣatraṁ dádr̥śe divó ná
10.111.07d | púnar yató nákir addhā́ nú veda

10.111.08a | dūráṁ kíla prathamā́ jagmur āsām
10.111.08b | índrasya yā́ḥ prasavé sasrúr ā́paḥ
10.111.08c | kúva svid ágraṁ kúva budhná āsām
10.111.08d | ā́po mádhyaṁ kúva vo nūnám ántaḥ

10.111.09a | sr̥jáḥ síndhūm̐r áhinā jagrasānā́m̐
10.111.09b | ā́d íd etā́ḥ prá vivijre javéna
10.111.09c | múmukṣamāṇā utá yā́ mumucré
10.111.09d | ádhéd etā́ ná ramante nítiktāḥ

10.111.10a | sadhrī́cīḥ síndhum uśatī́r ivāyan
10.111.10b | sanā́j jārá āritáḥ pūrbhíd āsām
10.111.10c | ástam ā́ te ̀ pā́rthivā vásūni
10.111.10d | asmé jagmuḥ sūnŕ̥tā indra pūrvī́ḥ

10.112.01a | índra píba pratikāmáṁ sutásya
10.112.01b | prātaḥsāvás táva hí pūrvápītiḥ
10.112.01c | hárṣasva ̀ hántave śūra śátrūn
10.112.01d | ukthébhiṣ ṭe vīríyā prá bravāma

10.112.02a | yás te rátho ̀ mánaso jávīyān
10.112.02b | éndra téna somapéyāya yāhi
10.112.02c | tū́yam ā́ te hárayaḥ prá dravantu
10.112.02d | yébhir yā́si vŕ̥ṣabhir mándamānaḥ

10.112.03a | háritvatā várcasā sū́riyasya
10.112.03b | śréṣṭhai rūpaís tanúvaṁ sparśayasva
10.112.03c | asmā́bhir indra sákhibhir huvānáḥ
10.112.03d | sadhrīcīnó mādayasvā niṣádya

10.112.04a | yásya tyát te mahimā́nam mádeṣu
10.112.04b | imé mahī́ ródasī nā́viviktām
10.112.04c | tád óka ā́ háribhir indra yuktaíḥ
10.112.04d | priyébhir yāhi priyám ánnam ácha

10.112.05a | yásya śáśvat papivā́m̐ indra śátrūn
10.112.05b | anānukr̥tyā́ ráṇiyā cakártha
10.112.05c | sá te púraṁdhiṁ táviṣīm iyarti
10.112.05d | sá te mádāya sutá indra sómaḥ

10.112.06a | idáṁ te pā́traṁ sánavittam indra
10.112.06b | píbā sómam enā́ śatakrato
10.112.06c | pūrṇá āhāvó madirásya mádhvo
10.112.06d | yáṁ víśva íd abhiháryanti devā́ḥ

10.112.07a | ví hí tvā́m indra purudhā́ jánāso
10.112.07b | hitáprayaso vr̥ṣabha hváyante
10.112.07c | asmā́kaṁ te ̀ mádhumattamāni
10.112.07d | imā́ bhuvan sávanā téṣu harya

10.112.08a | prá ta indra pūrviyā́ṇi prá nūnáṁ
10.112.08b | vīríyā vocam prathamā́ kr̥tā́ni
10.112.08c | satīnámanyur aśrathāyo ádriṁ
10.112.08d | suvedanā́m akr̥ṇor bráhmaṇe gā́m

10.112.09a | ní ṣú sīda gaṇapate gaṇéṣu
10.112.09b | tuvā́m āhur vípratamaṁ kavīnā́m
10.112.09c | ná r̥té tvát kriyate kíṁ canā́ré
10.112.09d | mahā́m arkám maghavañ citrám arca

10.112.10a | abhikhyā́ no maghavan nā́dhamānān
10.112.10b | sákhe bodhí vasupate sákhīnām
10.112.10c | ráṇaṁ kr̥dhi raṇakr̥t satyaśuṣma
10.112.10d | ábhakte cid ā́ bhajā rāyé asmā́n

10.113.01a | tám asya dyā́vāpr̥thivī́ sácetasā
10.113.01b | víśvebhir devaír ánu śúṣmam āvatām
10.113.01c | yád aít kr̥ṇvānó mahimā́nam indriyám
10.113.01d | pītvī́ sómasya krátumām̐ avardhata

10.113.02a | tám asya víṣṇur mahimā́nam ójasā
10.113.02b | aṁśúṁ dadhanvā́n mádhuno ví rapśate
10.113.02c | devébhir índro maghávā sayā́vabhir
10.113.02d | vr̥tráṁ jaghanvā́m̐ abhavad váreṇiyaḥ

10.113.03a | vr̥tréṇa yád áhinā bíbhrad ā́yudhā
10.113.03b | samásthithā yudháye śáṁsam āvíde
10.113.03c | víśve te átra marútaḥ sahá tmánā
10.113.03d | ávardhann ugra mahimā́nam indriyám

10.113.04a | jajñāná evá ví abādhata spŕ̥dhaḥ
10.113.04b | prā́paśyad vīró abhí paúṁsiyaṁ ráṇam
10.113.04c | ávr̥ścad ádrim áva sasyádaḥ sr̥jad
10.113.04d | ástabhnān nā́kaṁ suapasyáyā pr̥thúm

10.113.05a | ā́d índraḥ satrā́ táviṣīr apatyata
10.113.05b | várīyo dyā́vāpr̥thivī́ abādhata
10.113.05c | ávābharad dhr̥ṣitó vájram āyasáṁ
10.113.05d | śévam mitrā́ya váruṇāya dāśúṣe

10.113.06a | índrasyā́tra táviṣībhyo virapśína
10.113.06b | r̥ghāyató araṁhayanta manyáve
10.113.06c | vr̥tráṁ yád ugró ví ávr̥ścad ójasā
10.113.06d | apó bíbhrataṁ támasā párīvr̥tam

10.113.07a | yā́ vīríyāṇi prathamā́ni kártuvā
10.113.07b | mahitvébhir yátamānau samīyátuḥ
10.113.07c | dhvāntáṁ támo ̀ áva dadhvase hatá
10.113.07d | índro mahnā́ pūrváhūtāv apatyata

10.113.08a | víśve devā́so ádha vŕ̥ṣṇiyāni te
10.113.08b | ávardhayan sómavatyā vacasyáyā
10.113.08c | raddháṁ vr̥trám áhim índrasya hánmanā
10.113.08d | agnír ná jámbhais tr̥ṣú ánnam āvayat

10.113.09a | bhū́ri dákṣebhir vacanébhir ŕ̥kvabhiḥ
10.113.09b | sakhiyébhiḥ sakhiyā́ni prá vocata
10.113.09c | índro dhúniṁ ca cúmuriṁ ca dambháyañ
10.113.09d | chraddhāmanasyā́ śr̥ṇute dabhī́taye

10.113.10a | tuvám purū́ṇi ā́ bharā suáśvyā
10.113.10b | yébhir máṁsai nivácanāni śáṁsan
10.113.10c | sugébhir víśvā duritā́ tarema
10.113.10d | vidó ṣú ṇa urviyā́ gādhám adyá

10.114.01a | gharmā́ sámantā trivŕ̥taṁ ví āpatus
10.114.01b | táyor júṣṭim mātaríśvā jagāma
10.114.01c | divás páyo dídhiṣāṇā aveṣan
10.114.01d | vidúr devā́ḥ sahásāmānam arkám

10.114.02a | tisró deṣṭrā́ya nírr̥tīr úpāsate
10.114.02b | dīrghaśrúto ví hí jānánti váhnayaḥ
10.114.02c | tā́sāṁ ní cikyuḥ kaváyo nidā́nam
10.114.02d | páreṣu yā́ gúhiyeṣu vratéṣu

10.114.03a | cátuṣkapardā yuvatíḥ supéśā
10.114.03b | ghr̥tápratīkā vayúnāni vaste
10.114.03c | tásyāṁ suparṇā́ vŕ̥ṣaṇā ní ṣedatur
10.114.03d | yátra devā́ dadhiré bhāgadhéyam

10.114.04a | ékaḥ suparṇáḥ sá samudrám ā́ viveśa
10.114.04b | sá idáṁ víśvam bhúvanaṁ ví caṣṭe
10.114.04c | tám pā́kena mánasāpaśyam ántitas
10.114.04d | tám mātā́ reḷhi sá u reḷhi mātáram

10.114.05a | suparṇáṁ víprāḥ kaváyo vácobhir
10.114.05b | ékaṁ sántam bahudhā́ kalpayanti
10.114.05c | chándāṁsi ca dádhato adhvaréṣu
10.114.05d | gráhān sómasya mimate duvā́daśa

10.114.06a | ṣaṭtriṁśā́ṁś ca catúraḥ kalpáyantaś
10.114.06b | chándāṁsi ca dádhata āduvādaśám
10.114.06c | yajñáṁ vimā́ya kaváyo manīṣá
10.114.06d | r̥ksāmā́bhyām prá ráthaṁ vartayanti

10.114.07a | cáturdaśānyé mahimā́no asya
10.114.07b | táṁ dhī́rā vācā́ prá ṇayanti saptá
10.114.07c | ā́pnānaṁ tīrtháṁ ká ihá prá vocad
10.114.07d | yéna pathā́ prapíbante sutásya

10.114.08a | sahasradhā́ pañcadaśā́ni ukthā́
10.114.08b | yā́vad dyā́vāpr̥thivī́ tā́vad ít tát
10.114.08c | sahasradhā́ mahimā́naḥ sahásraṁ
10.114.08d | yā́vad bráhma víṣṭhitaṁ tā́vatī vā́k

10.114.09a | káś chándasāṁ yógam ā́ veda dhī́raḥ
10.114.09b | kó dhíṣṇiyām práti vā́cam papāda
10.114.09c | kám r̥tvíjām aṣṭamáṁ śū́ram āhur
10.114.09d | hárī índrasya ní cikāya káḥ svit

10.114.10a | bhū́myā ántam pári éke caranti
10.114.10b | ráthasya dhūrṣú yuktā́so asthuḥ
10.114.10c | śrámasya dāyáṁ ví bhajanti ebhiyo
10.114.10d | yadā́ yamó bhávati harmiyé hitáḥ

10.115.01a | citrá íc chíśos táruṇasya vakṣátho
10.115.01b | ná yó mātárāv apiéti dhā́tave
10.115.01c | anūdhā́ yádi jī́janad ádhā ca nú
10.115.01d | vavákṣa sadyó máhi dūtíyaṁ cáran

10.115.02a | agnír ha nā́ma dhāyi dánn apástamaḥ
10.115.02b | sáṁ yó vánā yuváte bhásmanā datā́
10.115.02c | abhipramúrā juhúvā suadhvará
10.115.02d | inó ná próthamāno yávase vŕ̥ṣā

10.115.03a | táṁ vo víṁ ná druṣádaṁ devám ándhasa
10.115.03b | índum próthantam pravápantam arṇavám
10.115.03c | āsā́ váhniṁ ná śocíṣā virapśínam
10.115.03d | máhivrataṁ ná sarájantam ádhvanaḥ

10.115.04a | ví yásya te jrayasānásya ajara
10.115.04b | dhákṣor ná vā́tāḥ pári sánti ácyutāḥ
10.115.04c | ā́ raṇvā́so yúyudhayo ná satvanáṁ
10.115.04d | tritáṁ naśanta prá śiṣánta iṣṭáye

10.115.05a | sá íd agníḥ káṇvatamaḥ káṇvasakhā
10.115.05b | aryáḥ párasya ántarasya táruṣaḥ
10.115.05c | agníḥ pātu gr̥ṇató agníḥ sūrī́n
10.115.05d | agnír dadātu téṣaam ávo naḥ

10.115.06a | vājíntamāya sáhyase supitriya
10.115.06b | tr̥ṣú cyávāno ánu jātávedase
10.115.06c | anudré cid yó dhr̥ṣatā́ váraṁ saté
10.115.06d | mahíntamāya dhánvanéd aviṣyaté

10.115.07a | evá agnír mártiaiḥ@ sahá sūríbhir
10.115.07b | vásu ṣṭave sáhasaḥ sūnáro nŕ̥bhiḥ
10.115.07c | mitrā́so ná yé súdhitā r̥tāyávo
10.115.07d | dyā́vo ná dyumnaír abhí sánti mā́nuṣān

10.115.08a | ū́rjo napāt sahasāvann íti tvā
10.115.08b | upastutásya vandate vŕ̥ṣā vā́k
10.115.08c | tuvā́ṁ stoṣāma tuváyā suvī́rā
10.115.08d | drā́ghīya ā́yuḥ prataráṁ dádhānāḥ

10.115.09a | íti tvāgne vr̥ṣṭihávyasya putrā́
10.115.09b | upastutā́sa ŕ̥ṣayo avocan
10.115.09c | tā́ṁś ca pāhí ̀ gr̥ṇatáś ca sūrī́n
10.115.09d | váṣaḍ váṣaḷ íty ūrdhvā́so anakṣan
10.115.09e | námo náma íty ūrdhvā́so anakṣan

10.116.01a | píbā sómam mahatá indriyā́ya
10.116.01b | píbā vr̥trā́ya hántave śaviṣṭha
10.116.01c | píba rāyé śávase hūyámānaḥ
10.116.01d | píba mádhvas tr̥pád indrā́ vr̥ṣasva

10.116.02a | asyá piba kṣumátaḥ prásthitasya
10.116.02b | índra sómasya váram ā́ sutásya
10.116.02c | suastidā́ mánasā mādayasva
10.116.02d | arvācīnó reváte saúbhagāya

10.116.03a | mamáttu tvā diviyáḥ sóma indra
10.116.03b | mamáttu yáḥ sūyáte pā́rthiveṣu
10.116.03c | mamáttu yéna várivaś cakártha
10.116.03d | mamáttu yéna niriṇā́si śátrūn

10.116.04a | ā́ dvibárhā aminó yātu índro
10.116.04b | vŕ̥ṣā háribhyām páriṣiktam ándhaḥ
10.116.04c | gávy ā́ sutásya prábhr̥tasya mádhvaḥ
10.116.04d | satrā́ khédām aruśahā́ vr̥ṣasva

10.116.05a | ní tigmā́ni bhrāśáyan bhrā́śiyāni
10.116.05b | áva sthirā́ tanuhi yātujū́nām
10.116.05c | ugrā́ya te sáho bálaṁ dadāmi
10.116.05d | pratī́tyā śátrūn vigadéṣu vr̥śca

10.116.06a | ví aryá indra tanuhi śrávāṁsi
10.116.06b | ója sthiréva dhánvano 'bhímātīḥ
10.116.06c | asmadríag vāvr̥dhānáḥ sáhobhir
10.116.06d | ánibhr̥ṣṭas tanúvaṁ vāvr̥dhasva

10.116.07a | idáṁ havír maghavan túbhya@ rātám
10.116.07b | práti samrāḷ áhr̥ṇāno gr̥bhāya
10.116.07c | túbhyaṁ sutó maghavan túbhya@ pakvó
10.116.07d | addhí indra píba ca prásthitasya

10.116.08a | addhī́d indra prásthitemā́ havī́ṁṣi
10.116.08b | cáno dadhiṣva pacatótá sómam
10.116.08c | práyasvantaḥ práti haryāmasi tvā
10.116.08d | satyā́ḥ santu yájamānasya kā́māḥ

10.116.09a | préndrāgníbhyāṁ suvacasyā́m iyarmi
10.116.09b | síndhāv iva prérayaṁ nā́vam arkaíḥ
10.116.09c | áyā iva pári caranti devā́
10.116.09d | yé asmábhyaṁ dhanadā́ udbhídaś ca

10.117.01a | ná vā́ u devā́ḥ kṣúdham íd vadháṁ dadur
10.117.01b | utā́śitam úpa gachanti mr̥tyávaḥ
10.117.01c | utó rayíḥ pr̥ṇató nópa dasyati
10.117.01d | utā́pr̥ṇan marḍitā́raṁ ná vindate

10.117.02a | yá ādhrā́ya cakamānā́ya pitvó
10.117.02b | ánnavān sán raphitā́yopajagmúṣe
10.117.02c | sthirám mánaḥ kr̥ṇuté sévate purā́
10.117.02d | utó cit sá marḍitā́raṁ ná vindate

10.117.03a | sá íd bhojó yó gr̥háve dádāti
10.117.03b | ánnakāmāya cárate kr̥śā́ya
10.117.03c | áram asmai bhavati yā́mahūtā
10.117.03d | utā́parī́ṣu kr̥ṇute sákhāyam

10.117.04a | ná sá sákhā yó ná dádāti sákhye
10.117.04b | sacābhúve sácamānāya pitváḥ
10.117.04c | ápāsmāt préyān ná tád óko asti
10.117.04d | pr̥ṇántam anyám áraṇaṁ cid ichet

10.117.05a | pr̥ṇīyā́d ín nā́dhamānāya távyān
10.117.05b | drā́ghīyāṁsam ánu paśyeta pánthām
10.117.05c | ó hí vártante ráthiyeva cakrā́
10.117.05d | anyám-anyam úpa tiṣṭhanta rā́yaḥ

10.117.06a | mógham ánnaṁ vindate ápracetāḥ
10.117.06b | satyám bravīmi vadhá ít sá tásya
10.117.06c | nā́ryamáṇam púṣyati nó sákhāyaṁ
10.117.06d | kévalāgho bhavati kevalādī́

10.117.07a | kr̥ṣánn ít phā́la ā́śitaṁ kr̥ṇoti
10.117.07b | yánn ádhvānam ápa vr̥ṅkte carítraiḥ
10.117.07c | vádan brahmā́ ávadato vánīyān
10.117.07d | pr̥ṇánn āpír ápr̥ṇantam abhí ṣyāt

10.117.08a | ékapād bhū́yo dvipádo ví cakrame
10.117.08b | dvipā́t tripā́dam abhí eti paścā́t
10.117.08c | cátuṣpād eti dvipádām abhisvaré
10.117.08d | sampáśyan paṅktī́r upatíṣṭhamānaḥ

10.117.09a | samaú cid dhástau ná samáṁ viviṣṭaḥ
10.117.09b | sammātárā cin ná samáṁ duhāte
10.117.09c | yamáyoś cin ná samā́ vīríyāṇi
10.117.09d | jñātī́ cit sántau ná samám pr̥ṇītaḥ

10.118.01a | ágne háṁsi ní atríṇaṁ
10.118.01b | dī́diyan mártiyeṣu ā́
10.118.01c | suvé kṣáye śucivrata

10.118.02a | út tiṣṭhasi súāhuto
10.118.02b | ghr̥tā́ni práti modase
10.118.02c | yát tvā srúcaḥ samásthiran

10.118.03a | sá ā́huto ví rocate
10.118.03b | agnír īḷéniyo girā́
10.118.03c | srucā́ prátīkam ajyate

10.118.04a | ghr̥ténāgníḥ sám ajyate
10.118.04b | mádhupratīka ā́hutaḥ
10.118.04c | rócamāno vibhā́vasuḥ

10.118.05a | járamāṇaḥ sám idhyase
10.118.05b | devébhyo havyavāhana
10.118.05c | táṁ tvā havanta mártiyāḥ

10.118.06a | tám martiā@ ámartiyaṁ
10.118.06b | ghr̥ténāgníṁ saparyata
10.118.06c | ádābhiyaṁ gr̥hápatim

10.118.07a | ádābhiyena śocíṣā
10.118.07b | ágne rákṣas tuváṁ daha
10.118.07c | gopā́ r̥tásya dīdihi

10.118.08a | sá tvám agne prátīkena
10.118.08b | práty oṣa yātudhāníyaḥ
10.118.08c | urukṣáyeṣu dī́diyat

10.118.09a | táṁ tvā gīrbhír urukṣáyā
10.118.09b | havyavā́haṁ sám īdhire
10.118.09c | yájiṣṭham mā́nuṣe jáne

10.119.01a | íti vā́ íti me máno
10.119.01b | gā́m áśvaṁ sanuyām íti
10.119.01c | kuvít sómasyā́pām íti

10.119.02a | prá vā́tā iva dódhata
10.119.02b | ún mā pītā́ ayaṁsata
10.119.02c | kuvít sómasyā́pām íti

10.119.03a | ún mā pītā́ ayaṁsata
10.119.03b | rátham áśvā ivāśávaḥ
10.119.03c | kuvít sómasyā́pām íti

10.119.04a | úpa mā matír asthita
10.119.04b | vāśrā́ putrám iva priyám
10.119.04c | kuvít sómasyā́pām íti

10.119.05a | aháṁ táṣṭeva vandhúram
10.119.05b | páry acāmi hr̥dā́ matím
10.119.05c | kuvít sómasyā́pām íti

10.119.06a | nahí me akṣipác caná
10.119.06b | áchāntsuḥ páñca kr̥ṣṭáyaḥ
10.119.06c | kuvít sómasyā́pām íti

10.119.07a | nahí me ródasī ubhé
10.119.07b | anyám pakṣáṁ caná práti
10.119.07c | kuvít sómasyā́pām íti

10.119.08a | abhí dyā́m mahinā́ bhuvam
10.119.08b | abhī́mā́m pr̥thivī́m mahī́m
10.119.08c | kuvít sómasyā́pām íti

10.119.09a | hántāhám pr̥thivī́m imā́ṁ
10.119.09b | ní dadhānīhá vehá vā
10.119.09c | kuvít sómasyā́pām íti

10.119.10a | oṣám ít pr̥thivī́m aháṁ
10.119.10b | jaṅghánānīhá vehá vā
10.119.10c | kuvít sómasyā́pām íti

10.119.11a | diví me anyáḥ pakṣó
10.119.11b | adhó anyám acīkr̥ṣam
10.119.11c | kuvít sómasyā́pām íti

10.119.12a | ahám asmi mahāmahó
10.119.12b | abhinabhyám údīṣitaḥ
10.119.12c | kuvít sómasyā́pām íti

10.119.13a | gr̥hó yāmi áraṁkr̥to
10.119.13b | devébhyo havyavā́hanaḥ
10.119.13c | kuvít sómasyā́pām íti

10.120.01a | tád íd āsa bhúvaneṣu jyáyiṣṭhaṁ+
10.120.01b | yáto jajñá ̀ ugrás tveṣánr̥mṇaḥ
10.120.01c | sadyó jajñānó ní riṇāti śátrūn
10.120.01d | ánu yáṁ víśve mádanti ū́māḥ

10.120.02a | vāvr̥dhānáḥ śávasā bhū́riojāḥ
10.120.02b | śátrur dāsā́ya bhiyásaṁ dadhāti
10.120.02c | ávianac ca vianác ca sásni
10.120.02d | sáṁ te navanta prábhr̥tā mádeṣu

10.120.03a | tuvé krátum ápi vr̥ñjanti víśve
10.120.03b | duvír yád eté trír bhávanti ū́māḥ
10.120.03c | svādóḥ svā́dīyaḥ svādúnā sr̥jā sám
10.120.03d | adáḥ sú mádhu mádhunābhí yodhīḥ

10.120.04a | íti cid dhí tvā dhánā jáyantam
10.120.04b | máde-made anumádanti víprāḥ
10.120.04c | ójīyo dhr̥ṣṇo sthirám ā́ tanuṣva
10.120.04d | mā́ tvā dabhan yātudhā́nā durévāḥ

10.120.05a | tváyā vayáṁ śāśadmahe ráṇeṣu
10.120.05b | prapáśyanto yudhéniyāni bhū́ri
10.120.05c | codáyāmi ta ā́yudhā vácobhiḥ
10.120.05d | sáṁ te śiśāmi bráhmaṇā váyāṁsi

10.120.06a | stuṣéyiyam puruvárpasam ŕ̥bhvam
10.120.06b | inátamam āptiyám āptiyā́nām
10.120.06c | ā́ darṣate śávasā saptá dā́nūn
10.120.06d | prá sākṣate pratimā́nāni bhū́ri

10.120.07a | ní tád dadhiṣe ávaram páraṁ ca
10.120.07b | yásminn ā́vitha ávasā duroṇé
10.120.07c | ā́ mātárā sthāpayase jigatnū́
10.120.07d | áta inoṣi kárvarā purū́ṇi

10.120.08a | imā́ bráhma br̥háddivo vivakti
10.120.08b | índrāya śūṣám agriyáḥ suarṣā́ḥ
10.120.08c | mahó gotrásya kṣayati svarā́jo
10.120.08d | dúraś ca víśvā avr̥ṇod ápa svā́ḥ

10.120.09a | evā́ mahā́n br̥háddivo átharvā
10.120.09b | ávocat svā́ṁ tanúvam índram evá
10.120.09c | svásāro mātaríbhvarīr ariprā́
10.120.09d | hinvánti ca śávasā vardháyanti ca

10.121.01a | hiraṇyagarbháḥ sám avartatā́gre
10.121.01b | bhūtásya jātáḥ pátir éka āsīt
10.121.01c | sá dādhāra pr̥thivī́ṁ dyā́m utémā́ṁ
10.121.01d | kásmai devā́ya havíṣā vidhema

10.121.02a | yá ātmadā́ baladā́ yásya víśva
10.121.02b | upā́sate praśíṣaṁ yásya devā́ḥ
10.121.02c | yásya chāyā́ ámŕ̥taṁ yásya mr̥tyúḥ
10.121.02d | kásmai devā́ya havíṣā vidhema

10.121.03a | yáḥ prāṇató nimiṣató mahitvā́
10.121.03b | éka íd rā́jā jágato babhū́va
10.121.03c | yá ī́śe asyá dvipádaś cátuṣpadaḥ
10.121.03d | kásmai devā́ya havíṣā vidhema

10.121.04a | yásya imé himávanto mahitvā́
10.121.04b | yásya samudráṁ rasáyā sahā́húḥ
10.121.04c | yásya imā́ḥ pradíśo yásya bāhū́
10.121.04d | kásmai devā́ya havíṣā vidhema

10.121.05a | yéna dyaúr ugrā́ pr̥thivī́ ca dr̥r̥ḷhā́+
10.121.05b | yéna súva stabhitáṁ yéna nā́kaḥ
10.121.05c | yó antárikṣe rájaso vimā́naḥ
10.121.05d | kásmai devā́ya havíṣā vidhema

10.121.06a | yáṁ krándasī ávasā tastabhāné
10.121.06b | abhy aíkṣetām mánasā réjamāne
10.121.06c | yátrā́dhi sū́ra údito vibhā́ti
10.121.06d | kásmai devā́ya havíṣā vidhema

10.121.07a | ā́po ha yád br̥hatī́r víśvam ā́yan
10.121.07b | gárbhaṁ dádhānā janáyantīr agním
10.121.07c | táto devā́nāṁ sám avartatā́sur ékaḥ
10.121.07d | kásmai devā́ya havíṣā vidhema

10.121.08a | yáś cid ā́po mahinā́ paryápaśyad
10.121.08b | dákṣaṁ dádhānā janáyantīr yajñám
10.121.08c | yó devéṣv ádhi devá éka ā́sīt
10.121.08d | kásmai devā́ya havíṣā vidhema

10.121.09a | mā́ no hiṁsīj janitā́ yáḥ pr̥thivyā́
10.121.09b | yó vā dívaṁ satyádharmā jajā́na
10.121.09c | yáś cāpáś candrā́ br̥hatī́r jajā́na
10.121.09d | kásmai devā́ya havíṣā vidhema

10.121.10a | prájāpate ná tvád etā́ni anyó
10.121.10b | víśvā jātā́ni pári tā́ babhūva
10.121.10c | yátkāmās te juhumás tán no astu
10.121.10d | vayáṁ siyāma pátayo rayīṇā́m

10.122.01a | vásuṁ ná citrámahasaṁ gr̥ṇīṣe
10.122.01b | vāmáṁ śévam átithim adviṣeṇyám
10.122.01c | sá rāsate śurúdho viśvádhāyaso
10.122.01d | agnír hótā gr̥hápatiḥ suvī́ryam

10.122.02a | juṣāṇó agne práti harya me váco
10.122.02b | víśvāni vidvā́n vayúnāni sukrato
10.122.02c | ghŕ̥tanirṇig bráhmaṇe gātúm éraya
10.122.02d | táva devā́ ajanayann ánu vratám

10.122.03a | saptá dhā́māni pariyánn ámartiyo
10.122.03b | dā́śad dāśúṣe sukŕ̥te māmahasva
10.122.03c | suvī́reṇa rayíṇāgne suābhúvā
10.122.03d | yás ta ā́naṭ samídhā táṁ juṣasva

10.122.04a | yajñásya ketúm prathamám puróhitaṁ
10.122.04b | havíṣmanta īḷate saptá vājínam
10.122.04c | śr̥ṇvántam agníṁ ghr̥tápr̥ṣṭham ukṣáṇam
10.122.04d | pr̥ṇántaṁ devám pr̥ṇaté suvī́riyam

10.122.05a | tuváṁ dūtáḥ ̀ prathamó váreṇyaḥ
10.122.05b | sá hūyámāno amŕ̥tāya matsva
10.122.05c | tvā́m marjayan marúto dāśúṣo gr̥hé
10.122.05d | tuvā́ṁ stómebhir bhŕ̥gavo ví rurucuḥ

10.122.06a | íṣaṁ duhán sudúghāṁ viśvádhāyasaṁ
10.122.06b | yajñapríye yájamānāya sukrato
10.122.06c | ágne ghr̥tásnus trír r̥tā́ni dī́diyad
10.122.06d | vartír yajñám pariyán sukratūyase

10.122.07a | tuvā́m íd asyā́ uṣáso víuṣṭiṣu
10.122.07b | dūtáṁ kr̥ṇvānā́ ayajanta mā́nuṣāḥ
10.122.07c | tvā́ṁ devā́ mahayā́yiyāya vāvr̥dhur
10.122.07d | ā́jiyam agne nimr̥jánto adhvaré

10.122.08a | ní tvā vásiṣṭhā ahuvanta vājínaṁ
10.122.08b | gr̥ṇánto agne vidátheṣu vedhásaḥ
10.122.08c | rāyás póṣaṁ yájamāneṣu dhāraya
10.122.08d | yūyám pāta suastíbhiḥ sádā naḥ

10.123.01a | ayáṁ venáś codayat pŕ̥śnigarbhā
10.123.01b | jyótirjarāyū rájaso vimā́ne
10.123.01c | imám apā́ṁ saṁgamé sū́riyasya
10.123.01d | śíśuṁ ná víprā matíbhī rihanti

10.123.02a | samudrā́d ūrmím úd iyarti venó
10.123.02b | nabhojā́ḥ pr̥ṣṭháṁ haryatásya darśi
10.123.02c | r̥tásya sā́nāv ádhi viṣṭápi bhrā́ṭ
10.123.02d | samānáṁ yónim abhy a\nūṣata vrā́ḥ

10.123.03a | samānám pūrvī́r abhí vāvaśānā́s
10.123.03b | tíṣṭhan vatsásya mātáraḥ sánīḷāḥ
10.123.03c | r̥tásya sā́nāv ádhi cakramāṇā́
10.123.03d | rihánti mádhvo amŕ̥tasya vā́ṇīḥ

10.123.04a | jānánto rūpám akr̥panta víprā
10.123.04b | mr̥gásya ghóṣam mahiṣásya hí gmán
10.123.04c | r̥téna yánto ádhi síndhum asthur
10.123.04d | vidád gandharvó amŕ̥tāni nā́ma

10.123.05a | apsarā́ jārám upasiṣmiyāṇā́
10.123.05b | yóṣā bibharti paramé víoman
10.123.05c | cárat priyásya yóniṣu priyáḥ sán
10.123.05d | sī́dat pakṣé hiraṇyáye sá venáḥ

10.123.06a | nā́ke suparṇám úpa yát pátantaṁ
10.123.06b | hr̥dā́ vénanto abhy ácakṣata tvā
10.123.06c | híraṇyapakṣaṁ váruṇasya dūtáṁ
10.123.06d | yamásya yónau śakunám bhuraṇyúm

10.123.07a | ūrdhvó gandharvó ádhi nā́ke asthāt
10.123.07b | pratyáṅ citrā́ bíbhrad asyā́yudhāni
10.123.07c | vásāno átkaṁ surabhíṁ dr̥śé káṁ
10.123.07d | súvar ṇá nā́ma janata priyā́ṇi

10.123.08a | drapsáḥ samudrám abhí yáj jígāti
10.123.08b | páśyan gŕ̥dhrasya cákṣasā vídharman
10.123.08c | bhānúḥ śukréṇa śocíṣā cakānás
10.123.08d | tr̥tī́ye cakre rájasi priyā́ṇi

10.124.01a | imáṁ no agna úpa yajñám éhi
10.124.01b | páñcayāmaṁ trivŕ̥taṁ saptátantum
10.124.01c | áso havyavā́ḷ utá naḥ purogā́
10.124.01d | jyóg evá dīrgháṁ táma ā́śayiṣṭhāḥ

10.124.02a | ádevād deváḥ pracátā gúhā yán
10.124.02b | prapáśyamāno amr̥tatvám emi
10.124.02c | śiváṁ yát sántam áśivo jáhāmi
10.124.02d | suvā́t sakhyā́d áraṇīṁ nā́bhim emi

10.124.03a | páśyann anyásyā átithiṁ vayā́yā
10.124.03b | r̥tásya dhā́ma ví mime purū́ṇi
10.124.03c | śáṁsāmi pitré ásurāya śévam
10.124.03d | ayajñiyā́d yajñíyam bhāgám emi

10.124.04a | bahvī́ḥ sámā akaram antár asminn
10.124.04b | índraṁ vr̥ṇānáḥ pitáraṁ jahāmi
10.124.04c | agníḥ sómo váruṇas té cyavante
10.124.04d | paryā́vard rāṣṭráṁ tád avāmi āyán

10.124.05a | nírmāyā u tyé ásurā abhūvan
10.124.05b | tuváṁ ca mā varuṇa kāmáyāse
10.124.05c | r̥téna rājann ánr̥taṁ viviñcán
10.124.05d | máma rāṣṭrásya ádhipatyam éhi

10.124.06a | idáṁ súvar idám íd āsa vāmám
10.124.06b | ayám prakāśá urú antárikṣam
10.124.06c | hánāva vr̥tráṁ niréhi soma
10.124.06d | havíṣ ṭvā sántaṁ havíṣā yajāma

10.124.07a | kavíḥ kavitvā́ diví rūpám ā́sajad
10.124.07b | áprabhūtī váruṇo nír apáḥ sr̥jat
10.124.07c | kṣémaṁ kr̥ṇvānā́ jánayo ná síndhavas
10.124.07d | tā́ asya várṇaṁ śúcayo bharibhrati

10.124.08a | tā́ asya jyéṣṭham indriyáṁ sacante
10.124.08b | tā́ īm ā́ kṣeti svadháyā mádantīḥ
10.124.08c | tā́ īṁ víśo ná rā́jānaṁ vr̥ṇānā́
10.124.08d | bībhatsúvo ápa vr̥trā́d atiṣṭhan

10.124.09a | bībhatsū́nāṁ sayújaṁ haṁsám āhur
10.124.09b | apā́ṁ divyā́nāṁ sakhiyé cárantam
10.124.09c | anuṣṭúbham ánu carcūryámāṇam
10.124.09d | índraṁ ní cikyuḥ kaváyo manīṣā́

10.125.01a | aháṁ rudrébhir vásubhiś carāmi
10.125.01b | ahám ādityaír utá viśvádevaiḥ
10.125.01c | ahám mitrā́váruṇobhā́ bibharmi
10.125.01d | ahám indrāgnī́ ahám aśvínobhā́

10.125.02a | aháṁ sómam āhanásam bibharmi
10.125.02b | aháṁ tváṣṭāram utá pūṣáṇam bhágam
10.125.02c | aháṁ dadhāmi dráviṇaṁ havíṣmate
10.125.02d | suprāvíye yájamānāya sunvaté

10.125.03a | aháṁ rā́ṣṭrī saṁgámanī vásūnāṁ
10.125.03b | cikitúṣī prathamā́ yajñíyānām
10.125.03c | tā́m mā devā́ ví adadhuḥ purutrā́
10.125.03d | bhū́riṣṭhātrām bhū́ri āveśáyantīm

10.125.04a | máyā só ánnam atti yó vipáśyati
10.125.04b | yáḥ prā́ṇiti yá īṁ śr̥ṇóti uktám
10.125.04c | amantávo mā́ṁ tá úpa kṣiyanti
10.125.04d | śrudhí śruta śraddhiváṁ te vadāmi

10.125.05a | ahám evá svayám idáṁ vadāmi
10.125.05b | júṣṭaṁ devébhir utá mā́nuṣebhiḥ
10.125.05c | yáṁ kāmáye táṁ-tam ugráṁ kr̥ṇomi
10.125.05d | tám brahmā́ṇaṁ tám ŕ̥ṣiṁ táṁ sumedhā́m

10.125.06a | aháṁ rudrā́ya dhánur ā́ tanomi
10.125.06b | brahmadvíṣe śárave hántavā́ u
10.125.06c | aháṁ jánāya samádaṁ kr̥ṇomi
10.125.06d | aháṁ dyā́vāpr̥thivī́ ā́ viveśa

10.125.07a | aháṁ suve pitáram asya mūrdhán
10.125.07b | máma yónir apsú antáḥ samudré
10.125.07c | táto ví tiṣṭhe bhúvanā́nu víśvā
10.125.07d | utā́mū́ṁ dyā́ṁ varṣmáṇópa spr̥śāmi

10.125.08a | ahám evá vā́ta iva prá vāmi
10.125.08b | ārábhamāṇā bhúvanāni víśvā
10.125.08c | paró divā́ pará enā́ pr̥thivyā́
10.125.08d | etā́vatī mahinā́ sám babhūva

10.126.01a | ná tám áṁho ná duritáṁ
10.126.01b | dévāso aṣṭa mártiyam
10.126.01c | sajóṣaso yám aryamā́
10.126.01d | mitró náyanti váruṇo áti dvíṣaḥ

10.126.02a | tád dhí vayáṁ vr̥ṇīmáhe
10.126.02b | váruṇa mítra áryaman
10.126.02c | yénā nír áṁhaso yūyám
10.126.02d | pāthá nethā́ ca mártiyam áti dvíṣaḥ

10.126.03a | té nūnáṁ no 'yám ūtáye
10.126.03b | váruṇo mitró aryamā́
10.126.03c | náyiṣṭhā u no neṣáṇi
10.126.03d | párṣiṣṭhā u naḥ parṣáṇi áti dvíṣaḥ

10.126.04a | yūyáṁ víśvam pári pātha
10.126.04b | váruṇo mitró aryamā́
10.126.04c | yuṣmā́kaṁ śármaṇi priyé
10.126.04d | siyā́ma supraṇītayo áti dvíṣaḥ

10.126.05a | ādityā́so áti srídho
10.126.05b | váruṇo mitró aryamā́
10.126.05c | ugrám marúdbhī rudráṁ huvema
10.126.05d | índram agníṁ suastáye áti dvíṣaḥ

10.126.06a | nétāra ū ṣú ṇas tiró
10.126.06b | váruṇo mitró aryamā́
10.126.06c | áti víśvāni duritā́
10.126.06d | rā́jānaś carṣaṇīnáam áti dvíṣaḥ

10.126.07a | śunám asmábhyam ūtáye
10.126.07b | váruṇo mitró aryamā́
10.126.07c | śárma yachantu saprátha
10.126.07d | ādityā́so yád ī́mahe áti dvíṣaḥ

10.126.08a | yáthā ha tyád vasavo gauríyaṁ cit
10.126.08b | padí ṣitā́m ámuñcatā yajatrāḥ
10.126.08c | evó ṣú asmán muñcatā ví áṁhaḥ
10.126.08d | prá tāri agne prataráṁ na ā́yuḥ

10.127.01a | rā́trī ví akhyad āyatī́
10.127.01b | purutrā́ devī́ akṣábhiḥ
10.127.01c | víśvā ádhi śríyo 'dhita

10.127.02a | órú aprā ámartiyā
10.127.02b | niváto devī́ udvátaḥ
10.127.02c | jyótiṣā bādhate támaḥ

10.127.03a | nír u svásāram askr̥ta
10.127.03b | uṣásaṁ devī́ āyatī́
10.127.03c | ápéd u hāsate támaḥ

10.127.04a | sā́ no adyá yásyā vayáṁ
10.127.04b | ní te yā́mann ávikṣmahi
10.127.04c | vr̥kṣé ná vasatíṁ váyaḥ

10.127.05a | ní grā́māso avikṣata
10.127.05b | ní padvánto ní pakṣíṇaḥ
10.127.05c | ní śyenā́saś cid arthínaḥ

10.127.06a | yāváyā vr̥kíyaṁ vŕ̥kaṁ
10.127.06b | yaváya stenám ūrmiye
10.127.06c | áthā naḥ sutárā bhava

10.127.07a | úpa mā pépiśat támaḥ
10.127.07b | kr̥ṣṇáṁ víaktam asthita
10.127.07c | úṣa r̥ṇéva yātaya

10.127.08a | úpa te gā́ ivā́karaṁ
10.127.08b | vr̥ṇīṣvá duhitar divaḥ
10.127.08c | rā́tri stómaṁ ná jigyúṣe

10.128.01a | mámāgne várco vihavéṣu astu
10.128.01b | vayáṁ tvéndhānās tanúvam puṣema
10.128.01c | máhyaṁ namantām pradíśaś cátasras
10.128.01d | tváyā́dhyakṣeṇa pŕ̥tanā jayema

10.128.02a | máma devā́ vihavé santu sárva
10.128.02b | índravanto marúto víṣṇur agníḥ
10.128.02c | mámāntárikṣam urúlokam astu
10.128.02d | máhyaṁ vā́taḥ pavatāṁ kā́me asmín

10.128.03a | máyi devā́ dráviṇam ā́ yajantām
10.128.03b | máyy āśī́r astu máyi deváhūtiḥ
10.128.03c | daívyā hótāro vanuṣanta pū́rve
10.128.03d | áriṣṭāḥ syāma tanúvā suvī́rāḥ

10.128.04a | máhyaṁ yajantu máma yā́ni havyā́
10.128.04b | ā́kūtiḥ satyā́ mánaso me astu
10.128.04c | éno mā́ ní gāṁ katamác canā́háṁ
10.128.04d | víśve devāso ádhi vocatā naḥ

10.128.05a | dévīḥ ṣaḷ urvīr urú naḥ kr̥ṇota
10.128.05b | víśve devāsa ihá vīrayadhvam
10.128.05c | mā́ hāsmahi prajáyā mā́ tanū́bhir
10.128.05d | mā́ radhāma dviṣaté soma rājan

10.128.06a | ágne manyúm pratinudán páreṣām
10.128.06b | ádabdho gopā́ḥ pári pāhi nas tvám
10.128.06c | pratyáñco yantu nigútaḥ púnas té
10.128.06d | amaíṣāṁ cittám prabúdhāṁ ví neśat

10.128.07a | dhātā́ dhātr̥r̥ṇā́m bhúvanasya yás pátir
10.128.07b | deváṁ trātā́ram abhimātiṣāhám
10.128.07c | imáṁ yajñám aśvínobhā́ bŕ̥haspátir
10.128.07d | devā́ḥ pāntu yájamānaṁ niarthā́t

10.128.08a | uruvyácā no mahiṣáḥ śárma yaṁsad
10.128.08b | asmín háve puruhūtáḥ purukṣúḥ
10.128.08c | sá naḥ prajā́yai hariaśva mr̥r̥ḷaya+
10.128.08d | índra mā́ no rīriṣo mā́ párā dāḥ

10.128.09a | yé naḥ sapátnā ápa té bhavantu
10.128.09b | indrāgníbhyām áva bādhāmahe tā́n
10.128.09c | vásavo rudrā́ ādityā́ uparispŕ̥śam mā
10.128.09d | ugráṁ céttāram adhirājám akran

10.129.01a | nā́sad āsīn nó sád āsīt tadā́nīṁ
10.129.01b | nā́sīd rájo nó víomā paró yát
10.129.01c | kím ā́varīvaḥ kúha kásya śármann
10.129.01d | ámbhaḥ kím āsīd gáhanaṁ gabhīrám

10.129.02a | ná mr̥tyúr āsīd amŕ̥taṁ ná tárhi
10.129.02b | ná rā́triyā áhna āsīt praketáḥ
10.129.02c | ā́nīd avātáṁ svadháyā tád ékaṁ
10.129.02d | tásmād dhānyán ná paráḥ kíṁ canā́sa

10.129.03a | táma āsīt támasā gūḷhám ágre
10.129.03b | apraketáṁ saliláṁ sárvam ā idám
10.129.03c | tuchyénābhú ápihitaṁ yád ā́sīt
10.129.03d | tápasas tán mahinā́jāyataíkam

10.129.04a | kā́mas tád ágre sám avartatā́dhi
10.129.04b | mánaso rétaḥ prathamáṁ yád ā́sīt
10.129.04c | sató bándhum ásati nír avindan
10.129.04d | hr̥dí pratī́ṣyā kaváyo manīṣā́

10.129.05a | tiraścī́no vítato raśmír eṣām
10.129.05b | adháḥ svid āsī́3d upári svid āsī3t
10.129.05c | retodhā́ āsan mahimā́na āsan
10.129.05d | svadhā́ avástāt práyatiḥ parástāt

10.129.06a | kó addhā́ veda ká ihá prá vocat
10.129.06b | kúta ā́jātā kúta iyáṁ vísr̥ṣṭiḥ
10.129.06c | arvā́g devā́ asyá visárjanena
10.129.06d | áthā kó veda yáta ābabhū́va

10.129.07a | iyáṁ vísr̥ṣṭir yáta ābabhū́va
10.129.07b | yádi vā dadhé yádi vā ná
10.129.07c | yó asyā́dhyakṣaḥ paramé víoman
10.129.07d | só aṅgá veda yádi vā ná véda

10.130.01a | yó yajñó ̀ viśvátas tántubhis tatá
10.130.01b | ékaśataṁ devakarmébhir ā́yataḥ
10.130.01c | imé vayanti pitáro yá āyayúḥ
10.130.01d | prá vayā́pa vayéti āsate taté

10.130.02a | púmām̐ enaṁ tanuta út kr̥ṇatti
10.130.02b | púmān ví tatne ádhi nā́ke asmín
10.130.02c | imé mayū́khā úpa sedur ū sádaḥ
10.130.02d | sā́māni cakrus tásarāṇi ótave

10.130.03a | kā́sīt pramā́ pratimā́ kíṁ nidā́nam
10.130.03b | ā́jyaṁ kím āsīt paridhíḥ ká āsīt
10.130.03c | chándaḥ kím āsīt prá~ugaṁ kím uktháṁ
10.130.03d | yád devā́ devám áyajanta víśve

10.130.04a | agnér gāyatrī́ abhavat sayúgvā
10.130.04b | uṣṇíhayā savitā́ sám babhūva
10.130.04c | anuṣṭúbhā sóma ukthaír máhasvān
10.130.04d | bŕ̥haspáter br̥hatī́ vā́cam āvat

10.130.05a | virā́ṇ mitrā́váruṇayor abhiśrī́r
10.130.05b | índrasya triṣṭúb ihá bhāgó áhnaḥ
10.130.05c | víśvān devā́ñ jágatī ā́ viveśa
10.130.05d | téna cākḷpra ŕ̥ṣayo manuṣyā\ḥ

10.130.06a | cākḷpré téna ŕ̥ṣayo manuṣyā\
10.130.06b | yajñé jāté pitáro naḥ purāṇé
10.130.06c | páśyan manye mánasā cákṣasā tā́n
10.130.06d | yá imáṁ yajñám áyajanta pū́rve

10.130.07a | sahástomāḥ saháchandasa āvŕ̥taḥ
10.130.07b | sahápramā ŕ̥ṣayaḥ saptá daíviyāḥ
10.130.07c | pū́rveṣām pánthām anudŕ̥śya dhī́rā
10.130.07d | anvā́lebhire rathíyo ná raśmī́n

10.131.01a | ápa prā́ca indra víśvām̐ amítrān
10.131.01b | ápā́pāco abhibhūte nudasva
10.131.01c | ápódīco ápa śūrādharā́ca
10.131.01d | uraú yáthā táva śárman mádema

10.131.02a | kuvíd aṅgá yávamanto yávaṁ cid
10.131.02b | yáthā dā́nti anupūrváṁ viyū́ya
10.131.02c | ihéhaiṣāṁ kr̥ṇuhi bhójanāni
10.131.02d | yé barhíṣo námovr̥ktiṁ ná jagmúḥ

10.131.03a | nahí sthū́ri r̥tuthā́ yātám ásti
10.131.03b | nótá śrávo vivide saṁgaméṣu
10.131.03c | gavyánta índraṁ sakhiyā́ya víprā
10.131.03d | aśvāyánto vŕ̥ṣaṇaṁ vājáyantaḥ

10.131.04a | yuváṁ surā́mam aśvinā
10.131.04b | námucāv āsuré sácā
10.131.04c | vipipānā́ śubhas patī
10.131.04d | índraṁ kármasu āvatam

10.131.05a | putrám iva pitárāv aśvínobhā
10.131.05b | índrāváthuḥ kā́viyair daṁsánābhiḥ
10.131.05c | yát surā́maṁ ví ápibaḥ śácībhiḥ
10.131.05d | sárasvatī tvā maghavann abhiṣṇak

10.131.06a | índraḥ sutrā́mā suávām̐ ávobhiḥ
10.131.06b | sumr̥r̥ḷīkó+ bhavatu viśvávedāḥ
10.131.06c | bā́dhatāṁ dvéṣo ábhayaṁ kr̥ṇotu
10.131.06d | suvī́riyasya pátayaḥ siyāma

10.131.07a | tásya vayáṁ sumataú yajñíyasya
10.131.07b | ápi bhadré saumanasé siyāma
10.131.07c | sá sutrā́mā suávām̐ índro asmé
10.131.07d | ārā́c cid dvéṣaḥ sanutár yuyotu

10.132.01a | ījānám íd diyaúr gūrtā́vasur
10.132.01b | ījānám bhū́mir abhí prabhūṣáṇi
10.132.01c | ījānáṁ devā́v aśvínāv
10.132.01d | abhí sumnaír avardhatām

10.132.02a | tā́ vām mitrāvaruṇā dhārayátkṣitī
10.132.02b | suṣumnā́ iṣitatvátā yajāmasi
10.132.02c | yuvóḥ krāṇā́ya sakhiyaír
10.132.02d | abhí ṣiyāma rakṣásaḥ

10.132.03a | ádhā cin nú yád dídhiṣāmahe vām
10.132.03b | abhí priyáṁ rékaṇaḥ pátyamānāḥ
10.132.03c | dadvā́m̐ vā yát púṣyati rékṇaḥ
10.132.03d | sám ū āran nákir asya maghā́ni

10.132.04a | asā́v anyó asura sūyata dyaús
10.132.04b | tuváṁ víśveṣāṁ varuṇāsi rā́jā
10.132.04c | mūrdhā́ ráthasya cākan
10.132.04d | naítā́vatā énasā antakadhrúk

10.132.05a | asmín sú etác chákapūta éno
10.132.05b | hité mitré nígatān hanti vīrā́n
10.132.05c | avór vā yád dhā́t tanū́ṣu
10.132.05d | ávaḥ priyā́su yajñíyāsu árvā

10.132.06a | yuvór hí mātā́ áditir vicetasā
10.132.06b | diyaúr ná bhū́miḥ páyasā pupūtáni
10.132.06c | áva priyā́ didiṣṭana
10.132.06d | sū́ro ninikta raśmíbhiḥ

10.132.07a | yuváṁ hí ̀ apnarā́jāv ásīdataṁ
10.132.07b | tíṣṭhad ráthaṁ ná dhūrṣádaṁ vanarṣádam
10.132.07c | tā́ naḥ kaṇūkayántīr
10.132.07d | nr̥médhas tatre áṁhasaḥ
10.132.07e | sumédhas tatre áṁhasaḥ

10.133.01a | pró ṣú asmai purorathám
10.133.01b | índrāya śūṣám arcata
10.133.01c | abhī́ke cid ulokakŕ̥t&
10.133.01d | saṁgé samátsu vr̥trahā́
10.133.01e | asmā́kam bodhi coditā́
10.133.01f | nábhantām anyakéṣaaṁ
10.133.01g | jiyākā́ ádhi dhánvasu

10.133.02a | tuváṁ síndhūm̐r ávāsr̥jo
10.133.02b | adharā́co áhann áhim
10.133.02c | aśatrúr indra jajñiṣe
10.133.02d | víśvam puṣyasi vā́riyaṁ
10.133.02e | táṁ tvā pári ṣvajāmahe
10.133.02f | nábhantām anyakéṣaaṁ
10.133.02g | jiyākā́ ádhi dhánvasu

10.133.03a | ví ṣú víśvā árātayo
10.133.03b | aryó naśanta no dhíyaḥ
10.133.03c | ástāsi śátrave vadháṁ
10.133.03d | yó na indra jíghāṁsati
10.133.03e | yā́ te rātír dadír vásu
10.133.03f | nábhantām anyakéṣaaṁ
10.133.03g | jiyākā́ ádhi dhánvasu

10.133.04a | yó na indrābhíto jáno
10.133.04b | vr̥kāyúr ādídeśati
10.133.04c | adhaspadáṁ tám īṁ kr̥dhi
10.133.04d | vibādhó asi sāsahír
10.133.04e | nábhantām anyakéṣaaṁ
10.133.04f | jiyākā́ ádhi dhánvasu

10.133.05a | yó na indrābhidā́sati
10.133.05b | sánābhir yáś ca níṣṭiyaḥ
10.133.05c | áva tásya bálaṁ tira
10.133.05d | mahī́va dyaúr ádha tmánā
10.133.05e | nábhantām anyakéṣaaṁ
10.133.05f | jiyākā́ ádhi dhánvasu

10.133.06a | vayám indra tuvāyávaḥ
10.133.06b | sakhitvám ā́ rabhāmahe
10.133.06c | r̥tásya naḥ pathā́ naya
10.133.06d | áti víśvāni duritā́
10.133.06e | nábhantām anyakéṣaaṁ
10.133.06f | jiyākā́ ádhi dhánvasu

10.133.07a | asmábhyaṁ sú tuvám indra tā́ṁ śikṣa
10.133.07b | yā́ dóhate práti váraṁ jaritré
10.133.07c | áchidra~udhnī pīpáyad yáthā naḥ
10.133.07d | sahásradhārā páyasā mahī́ gaúḥ

10.134.01a | ubhé yád indra ródasī
10.134.01b | āpaprā́tha uṣā́ iva
10.134.01c | mahā́ntaṁ tvā mahī́naaṁ
10.134.01d | samrā́jaṁ carṣaṇīnáaṁ
10.134.01e | devī́ jánitry ajījanad
10.134.01f | bhadrā́ jánitry ajījanat

10.134.02a | áva sma durhaṇāyató
10.134.02b | mártasya tanuhi sthirám
10.134.02c | adhaspadáṁ tám īṁ kr̥dhi
10.134.02d | yó asmā́m̐ ādídeśati
10.134.02e | devī́ jánitry ajījanad
10.134.02f | bhadrā́ jánitry ajījanat

10.134.03a | áva tyā́ br̥hatī́r íṣo
10.134.03b | viśváścandrā amitrahan
10.134.03c | śácībhiḥ śakra dhūnuhi
10.134.03d | índra víśvābhir ūtíbhir
10.134.03e | devī́ jánitry ajījanad
10.134.03f | bhadrā́ jánitry ajījanat

10.134.04a | áva yát tváṁ śatakratav
10.134.04b | índra víśvāni dhūnuṣé
10.134.04c | rayíṁ ná sunvaté sácā
10.134.04d | sahasríṇībhir ūtíbhir
10.134.04e | devī́ jánitry ajījanad
10.134.04f | bhadrā́ jánitry ajījanat

10.134.05a | áva svédā ivābhíto
10.134.05b | víṣvak patantu didyávaḥ
10.134.05c | dū́rvāyā iva tántavo
10.134.05d | ví asmád etu durmatír
10.134.05e | devī́ jánitry ajījanad
10.134.05f | bhadrā́ jánitry ajījanat

10.134.06a | dīrgháṁ hí aṅkuśáṁ yathā
10.134.06b | śáktim bíbharṣi mantumaḥ
10.134.06c | pū́rveṇa maghavan padā́
10.134.06d | ajó vayā́ṁ yáthā yamo
10.134.06e | devī́ jánitry ajījanad
10.134.06f | bhadrā́ jánitry ajījanat

10.134.07a | nákir devā minīmasi
10.134.07b | nákir ā́ yopayāmasi
10.134.07c | mantraśrútyaṁ carāmasi
10.134.07d | pakṣébhir apikakṣébhir
10.134.07e | átrābhí sáṁ rabhāmahe

10.135.01a | yásmin vr̥kṣé supalāśé
10.135.01b | devaíḥ sampíbate yamáḥ
10.135.01c | átrā no viśpátiḥ pitā́
10.135.01d | purāṇā́m̐ ánu venati

10.135.02a | purāṇā́m̐ anuvénantaṁ
10.135.02b | cárantam pāpáyāmuyā́
10.135.02c | asūyánn abhy a\cākaśaṁ
10.135.02d | tásmā aspr̥hayam púnaḥ

10.135.03a | yáṁ kumāra návaṁ rátham
10.135.03b | acakrám mánasā́kr̥ṇoḥ
10.135.03c | ékeṣaṁ viśvátaḥ prā́ñcam
10.135.03d | ápaśyann ádhi tiṣṭhasi

10.135.04a | yáṁ kumāra prā́vartayo
10.135.04b | ráthaṁ víprebhiyas pári
10.135.04c | táṁ sā́mā́nu prā́vartata
10.135.04d | sám itó nāví ā́hitam

10.135.05a | káḥ kumārám ajanayad
10.135.05b | ráthaṁ kó nír avartayat
10.135.05c | káḥ svit tád adyá no brūyād
10.135.05d | anudéyī yáthā́bhavat

10.135.06a | yáthā́bhavad anudéyī
10.135.06b | táto ágram ajāyata
10.135.06c | purástād budhná ā́tataḥ
10.135.06d | paścā́n niráyaṇaṁ kr̥tám

10.135.07a | idáṁ yamásya sā́danaṁ
10.135.07b | devamānáṁ yád ucyáte
10.135.07c | iyám asya dhamyate nāḷī́r
10.135.07d | ayáṁ gīrbhíḥ páriṣkr̥taḥ

10.136.01a | keśī́ agníṁ keśī́ viṣáṁ
10.136.01b | keśī́ bibharti ródasī
10.136.01c | keśī́ víśvaṁ súvar dr̥śé
10.136.01d | keśī́dáṁ jyótir ucyate

10.136.02a | múnayo vā́taraśanāḥ
10.136.02b | piśáṅgā vasate málā
10.136.02c | vā́tasyā́nu dhrā́jiṁ yanti
10.136.02d | yád devā́so ávikṣata

10.136.03a | únmaditā maúneyena
10.136.03b | vā́tām̐ ā́ tasthimā vayám
10.136.03c | śárīréd asmā́kaṁ yūyám
10.136.03d | mártāso abhí paśyatha

10.136.04a | antárikṣeṇa patati
10.136.04b | víśvā rūpā́vacā́kaśat
10.136.04c | múnir devásya-devasya
10.136.04d | saúkr̥tyāya sákhā hitáḥ

10.136.05a | vā́tasyā́śvo vāyóḥ sákhā
10.136.05b | átho devéṣito múniḥ
10.136.05c | ubhaú samudrā́v ā́ kṣeti
10.136.05d | yáś ca pū́rva utā́paraḥ

10.136.06a | apsarásāṁ gandharvā́ṇām
10.136.06b | mr̥gā́ṇāṁ cáraṇe cáran
10.136.06c | keśī́ kétasya vidvā́n
10.136.06d | sákhā svādúr madíntamaḥ

10.136.07a | vāyúr asmā úpāmanthat
10.136.07b | pináṣṭi smā kunannamā́
10.136.07c | keśī́ viṣásya pā́treṇa
10.136.07d | yád rudréṇā́pibat sahá

10.137.01a | utá devā ávahitaṁ
10.137.01b | dévā ún nayathā púnaḥ
10.137.01c | utā́gaś cakrúṣaṁ devā
10.137.01d | dévā jīváyathā púnaḥ

10.137.02a | duvā́v imaú vā́tau vāta
10.137.02b | ā́ síndhor ā́ parāvátaḥ
10.137.02c | dákṣaṁ te anyá ā́ vātu
10.137.02d | párānyó vātu yád rápaḥ

10.137.03a | ā́ vāta vāhi bheṣajáṁ
10.137.03b | ví vāta vāhi yád rápaḥ
10.137.03c | tuváṁ hí viśvábheṣajo
10.137.03d | devā́nāṁ dūtá ī́yase

10.137.04a | ā́ tvāgamaṁ śáṁtātibhir
10.137.04b | átho ariṣṭátātibhiḥ
10.137.04c | dákṣaṁ te bhadrám ā́bhārṣam
10.137.04d | párā yákṣmaṁ suvāmi te

10.137.05a | trā́yantām ihá devā́s
10.137.05b | trā́yatām marútāṁ gaṇáḥ
10.137.05c | trā́yantāṁ víśvā bhūtā́ni
10.137.05d | yáthāyám arapā́ ásat

10.137.06a | ā́pa íd vā́ u bheṣajī́r
10.137.06b | ā́po amīvacā́tanīḥ
10.137.06c | ā́paḥ sárvasya bheṣajī́s
10.137.06d | tā́s te kr̥ṇvantu bheṣajám

10.137.07a | hástābhyāṁ dáśaśākhābhyāṁ
10.137.07b | jihvā́ vācáḥ purogavī́
10.137.07c | anāmayitnúbhyāṁ tuvā
10.137.07d | tā́bhyāṁ tvópa spr̥śāmasi

10.138.01a | táva tyá indra sakhiyéṣu váhnaya
10.138.01b | r̥tám manvānā́ ví adardirur valám
10.138.01c | yátrā daśasyánn uṣáso riṇánn apáḥ
10.138.01d | kútsāya mánmann ahíyaś ca daṁsáyaḥ

10.138.02a | ávāsr̥jaḥ prasúvaḥ śvañcáyo girī́n
10.138.02b | úd āja usrā́ ápibo mádhu priyám
10.138.02c | ávardhayo vaníno asya dáṁsasā
10.138.02d | śuśóca sū́rya r̥tájātayā girā́

10.138.03a | ví sū́ryo mádhye amucad ráthaṁ divó
10.138.03b | vidád dāsā́ya pratimā́nam ā́riyaḥ
10.138.03c | dr̥r̥ḷhā́ni+ pípror ásurasya māyína
10.138.03d | índro ví āsyac cakr̥vā́m̐ r̥jíśvanā

10.138.04a | ánādhr̥ṣṭāni dhr̥ṣitó ví āsiyan
10.138.04b | nidhī́m̐r ádevām̐ amr̥ṇad ayā́siyaḥ
10.138.04c | māséva sū́ryo vásu púryam ā́ dade
10.138.04d | gr̥ṇānáḥ śátrūm̐r aśr̥ṇād virúkmatā

10.138.05a | áyuddhaseno vibhúvā vibhindatā́
10.138.05b | dā́śad vr̥trahā́ tújiyāni tejate
10.138.05c | índrasya vájrād abibhed abhiśnáthaḥ
10.138.05d | prā́krāmac chundhyū́r ájahād uṣā́ ánaḥ

10.138.06a | etā́ tiyā́ te śrútiyāni kévalā
10.138.06b | yád éka ékam ákr̥ṇor ayajñám
10.138.06c | māsā́ṁ vidhā́nam adadhā ádhi dyávi
10.138.06d | tváyā víbhinnam bharati pradhím pitā́

10.139.01a | sū́ryaraśmir hárikeśaḥ purástāt
10.139.01b | savitā́ jyótir úd ayām̐ ájasram
10.139.01c | tásya pūṣā́ prasavé yāti vidvā́n
10.139.01d | sampáśyan víśvā bhúvanāni gopā́ḥ

10.139.02a | nr̥cákṣā eṣá divó mádhya āsta
10.139.02b | āpaprivā́n ródasī antárikṣam
10.139.02c | sá viśvā́cīr abhí caṣṭe ghr̥tā́cīr
10.139.02d | antarā́ pū́rvam áparaṁ ca ketúm

10.139.03a | rāyó budhnáḥ saṁgámano vásūnāṁ
10.139.03b | víśvā rūpā́ abhí caṣṭe śácībhiḥ
10.139.03c | devá iva savitā́ satyádharmā
10.139.03d | índro ná tasthau samaré dhánānām

10.139.04a | viśvā́vasuṁ soma gandharvám ā́po
10.139.04b | dadr̥śúṣīs tád r̥ténā ví āyan
10.139.04c | tád anvávaid índro rārahāṇá āsām
10.139.04d | pári sū́ryasya paridhī́m̐r apaśyat

10.139.05a | viśvā́vasur abhí tán no gr̥ṇātu
10.139.05b | divyó gandharvó rájaso vimā́naḥ
10.139.05c | yád vā ghā satyám utá yán ná vidmá
10.139.05d | dhíyo hinvānó dhíya ín no avyāḥ

10.139.06a | sásnim avindac cáraṇe nadī́nām
10.139.06b | ápāvr̥ṇod dúro áśmavrajānām
10.139.06c | prā́sāṁ gandharvó amŕ̥tāni vocad
10.139.06d | índro dákṣam pári jānād ahī́nām

10.140.01a | ágne táva śrávo váyo
10.140.01b | máhi bhrājante arcáyo vibhāvaso
10.140.01c | bŕ̥hadbhāno śávasā vā́jam ukthíyaṁ
10.140.01d | dádhāsi dāśúṣe kave

10.140.02a | pavākávarcāḥ+ śukrávarcā ánūnavarcā
10.140.02b | úd iyarṣi bhānúnā
10.140.02c | putró mātárā vicárann úpāvasi
10.140.02d | pr̥ṇákṣi ródasī ubhé

10.140.03a | ū́rjo napāj jātavedaḥ suśastíbhir
10.140.03b | mándasva dhītíbhir hitáḥ
10.140.03c | tuvé íṣaḥ sáṁ dadhur bhū́rivarpasaś
10.140.03d | citrótayo vāmájātāḥ

10.140.04a | irajyánn agne prathayasva jantúbhir
10.140.04b | asmé rā́yo amartiya
10.140.04c | sá darśatásya vápuṣo ví rājasi
10.140.04d | pr̥ṇákṣi sānasíṁ krátum

10.140.05a | iṣkartā́ram adhvarásya prácetasaṁ
10.140.05b | kṣáyantaṁ rā́dhaso maháḥ
10.140.05c | rātíṁ vāmásya subhágām mahī́m íṣaṁ
10.140.05d | dádhāsi sānasíṁ rayím

10.140.06a | r̥tā́vānam mahiṣáṁ viśvádarśatam
10.140.06b | agníṁ sumnā́ya dadhire puró jánāḥ
10.140.06c | śrútkarṇaṁ sapráthastamaṁ tuvā girā́
10.140.06d | daíviyam mā́nuṣā yugā́

10.141.01a | ágne áchā vadehá naḥ
10.141.01b | pratyáṅ naḥ sumánā bhava
10.141.01c | prá no yacha viśas pate
10.141.01d | dhanadā́ asi nas tuvám

10.141.02a | prá no yachatu aryamā́
10.141.02b | prá bhágaḥ prá bŕ̥haspátiḥ
10.141.02c | prá devā́ḥ prótá sūnŕ̥tā
10.141.02d | rāyó devī́ dadātu naḥ

10.141.03a | sómaṁ rā́jānam ávase
10.141.03b | agníṁ gīrbhír havāmahe
10.141.03c | ādityā́n víṣṇuṁ sū́riyam
10.141.03d | brahmā́ṇaṁ ca bŕ̥haspátim

10.141.04a | indravāyū́ bŕ̥haspátiṁ
10.141.04b | suhávehá havāmahe
10.141.04c | yáthā naḥ sárva íj jánaḥ
10.141.04d | sáṁgatyāṁ sumánā ásat

10.141.05a | aryamáṇam bŕ̥haspátim
10.141.05b | índraṁ dā́nāya codaya
10.141.05c | vā́taṁ víṣṇuṁ sárasvatīṁ
10.141.05d | savitā́raṁ ca vājínam

10.141.06a | tuváṁ no agne agníbhir
10.141.06b | bráhma yajñáṁ ca vardhaya
10.141.06c | tuváṁ no devátātaye
10.141.06d | rāyó dā́nāya codaya

10.142.01a | ayám agne jaritā́ tvé abhūd ápi
10.142.01b | sáhasaḥ sūno nahí anyád ásti ā́piyam
10.142.01c | bhadráṁ hí śárma trivárūtham ásti ta
10.142.01d | āré híṁsānām ápa didyúm ā́ kr̥dhi

10.142.02a | pravát te agne jánimā pitūyatáḥ
10.142.02b | sācī́va víśvā bhúvanā ní r̥ñjase
10.142.02c | prá sáptayaḥ prá saniṣanta no dhíyaḥ
10.142.02d | puráś caranti paśupā́ iva tmánā

10.142.03a | utá vā́ u pári vr̥ṇakṣi bápsad
10.142.03b | bahór agna úlapasya svadhāvaḥ
10.142.03c | utá khilyā́ urvárāṇām bhavanti
10.142.03d | mā́ te hetíṁ táviṣīṁ cukrudhāma

10.142.04a | yád udváto niváto yā́si bápsat
10.142.04b | pŕ̥thag eṣi pragardhínīva sénā
10.142.04c | yadā́ te vā́to anuvā́ti śocír
10.142.04d | vápteva śmáśru vapasi prá bhū́ma

10.142.05a | *práti asya śráyaṇayo+ dadr̥śra
10.142.05b | ékaṁ niyā́nam bahávo ráthāsaḥ
10.142.05c | bāhū́ yád agne anumármr̥jāno
10.142.05d | níaṅṅ uttānā́m anuéṣi bhū́mim

10.142.06a | út te śúṣmā jihatām út te arcír
10.142.06b | út te agne śaśamānásya vā́jāḥ
10.142.06c | úc chvañcasva ní nama várdhamāna
10.142.06d | ā́ tvādyá víśve vásavaḥ sadantu

10.142.07a | apā́m idáṁ niáyanaṁ
10.142.07b | samudrásya nivéśanam
10.142.07c | anyáṁ kr̥ṇuṣvetáḥ pánthāṁ
10.142.07d | téna yāhi váśām̐ ánu

10.142.08a | ā́yane te parā́yaṇe
10.142.08b | dū́rvā rohantu puṣpíṇīḥ
10.142.08c | hradā́ś ca puṇḍárīkāṇi
10.142.08d | samudrásya gr̥hā́ imé

10.143.01a | tyáṁ cid átrim r̥tajúram
10.143.01b | ártham áśvaṁ ná yā́tave
10.143.01c | kakṣī́vantaṁ yádī púnā
10.143.01d | ráthaṁ ná kr̥ṇuthó návam

10.143.02a | tyáṁ cid áśvaṁ ná vājínam
10.143.02b | areṇávo yám átnata
10.143.02c | dr̥r̥ḷháṁ+ granthíṁ ná ví ṣyatam
10.143.02d | átriṁ yáviṣṭham ā́ rájaḥ

10.143.03a | nárā dáṁsiṣṭhāv átraye
10.143.03b | śúbhrā síṣāsataṁ dhíyaḥ
10.143.03c | áthā hí vāṁ divó narā
10.143.03d | púna stómo ná viśáse

10.143.04a | cité tád vāṁ surādhasā
10.143.04b | rātíḥ sumatír aśvinā
10.143.04c | ā́ yán naḥ sádane pr̥thaú
10.143.04d | sámane párṣatho narā

10.143.05a | yuvám bhujyúṁ samudrá ā́
10.143.05b | rájasaḥ pārá īṅkhitám
10.143.05c | yātám áchā patatríbhir
10.143.05d | nā́satyā sātáye kr̥tam

10.143.06a | ā́ vāṁ sumnaíḥ śaṁyū́ iva
10.143.06b | máṁhiṣṭhā víśvavedasā
10.143.06c | sám asmé bhūṣataṁ narā
10.143.06d | útsaṁ ná pipyúṣīr íṣaḥ

10.144.01a | ayáṁ hí te ámartiya
10.144.01b | índur átyo ná pátyate
10.144.01c | dákṣo viśvā́yur vedháse

10.144.02a | ayám asmā́su kā́viya
10.144.02b | r̥bhúr vájro dáasvate
10.144.02c | ayám bibharti ūrdhvákr̥śanam mádam
10.144.02d | r̥bhúr ná kŕ̥tviyam mádam

10.144.03a | ghŕ̥ṣuḥ śyenā́ya kŕ̥tvana
10.144.03b | āsú suā́su váṁsagaḥ
10.144.03c | áva dīdhed ahīśúvaḥ

10.144.04a | yáṁ suparṇáḥ parāvátaḥ
10.144.04b | śyenásya putrá ā́bharat
10.144.04c | śatácakraṁ yo\ 'hyo\ vartaníḥ

10.144.05a | yáṁ te śyenáś cā́rum avr̥kám padā́bharad
10.144.05b | aruṇám mānám ándhasaḥ
10.144.05c | enā́ váyo ví tāri ā́yu@ jīvása
10.144.05d | enā́ jāgāra bandhútā

10.144.06a | evā́ tád índra índunā
10.144.06b | devéṣu cid dhārayāte máhi tyájaḥ
10.144.06c | krátvā váyo ví tāri ā́yu@ sukrato
10.144.06d | krátvāyám asmád ā́ sutáḥ

10.145.01a | imā́ṁ khanāmi óṣadhiṁ
10.145.01b | vīrúdham bálavattamām
10.145.01c | yáyā sapátnīm bā́dhate
10.145.01d | yáyā saṁvindáte pátim

10.145.02a | úttānaparṇe súbhage
10.145.02b | dévajūte sáhasvati
10.145.02c | sapátnīm me párā dhama
10.145.02d | pátim me kévalaṁ kuru

10.145.03a | úttarā ahám uttara
10.145.03b | úttarā íd úttarābhyaḥ
10.145.03c | áthā sapátnī yā́ máma
10.145.03d | ádharā sā́dharābhiyaḥ

10.145.04a | nahy a\syā nā́ma gr̥bhṇā́mi
10.145.04b | nó asmín ramate jáne
10.145.04c | párām evá parāvátaṁ
10.145.04d | sapátnīṁ gamayāmasi

10.145.05a | ahám asmi sáhamānā
10.145.05b | átha tvám asi sāsahíḥ
10.145.05c | ubhé sáhasvatī bhūtvī́
10.145.05d | sapátnīm me sahāvahai

10.145.06a | úpa te 'dhāṁ sáhamānām
10.145.06b | abhí tvādhāṁ sáhīyasā
10.145.06c | máam ánu prá te máno
10.145.06d | vatsáṁ gaúr iva dhāvatu
10.145.06e | pathā́ vā́r iva dhāvatu

10.146.01a | áraṇyāni áraṇyāni
10.146.01b | asaú yā́ préva náśyasi
10.146.01c | kathā́ grā́maṁ ná pr̥chasi
10.146.01d | ná tvā bhī́r 'va@ vindatī3m̐

10.146.02a | vr̥ṣāravā́ya vádate
10.146.02b | yád upā́vati ciccikáḥ
10.146.02c | āghāṭíbhir 'va@ dhāváyann
10.146.02d | araṇyānír mahīyate

10.146.03a | utá gā́va ivādanti
10.146.03b | utá véśmeva dr̥śyate
10.146.03c | utó araṇyāníḥ sāyáṁ
10.146.03d | śakaṭī́r iva sarjati

10.146.04a | gā́m aṅgaíṣá ā́ hvayati
10.146.04b | dā́rv aṅgaíṣó ápāvadhīt
10.146.04c | vásann araṇyānyā́ṁ sāyám
10.146.04d | ákrukṣad íti manyate

10.146.05a | ná vā́ araṇyānír hanti
10.146.05b | anyáś cén nā́bhigáchati
10.146.05c | svādóḥ phálasya jagdhvā́ya
10.146.05d | yathākā́maṁ ní padyate

10.146.06a | ā́ñjanagandhiṁ surabhím
10.146.06b | bahvannā́m ákr̥ṣīvalām
10.146.06c | prā́hám mr̥gā́ṇām mātáram
10.146.06d | araṇyāním aśaṁsiṣam

10.147.01a | śrát te dadhāmi prathamā́ya manyáve
10.147.01b | áhan yád vr̥tráṁ náriyaṁ vivér apáḥ
10.147.01c | ubhé yát tvā bhávato ródasī ánu
10.147.01d | réjate śúṣmāt pr̥thivī́ cid adrivaḥ

10.147.02a | tuvám māyā́bhir anavadya māyínaṁ
10.147.02b | śravasyatā́ mánasā vr̥trám ardayaḥ
10.147.02c | tuvā́m ín náro vr̥ṇate gáviṣṭiṣu
10.147.02d | tuvā́ṁ víśvāsu háviyāsu íṣṭiṣu

10.147.03a | aíṣu cākandhi puruhūta sūríṣu
10.147.03b | vr̥dhā́so yé maghavann ānaśúr maghám
10.147.03c | árcanti toké tánaye páriṣṭiṣu
10.147.03d | medhásātā vājínam áhraye dháne

10.147.04a | sá ín nú rāyáḥ súbhr̥tasya cākanan
10.147.04b | mádaṁ yó asya ráṁhiyaṁ cíketati
10.147.04c | tuvā́vr̥dho maghavan dāśúadhvaro
10.147.04d | makṣū́ sá vā́jam bharate dhánā nŕ̥bhiḥ

10.147.05a | tuváṁ śárdhāya mahinā́ gr̥ṇāná
10.147.05b | urú kr̥dhi maghavañ chagdhí rāyáḥ
10.147.05c | tuváṁ no mitró váruṇo ná māyī́
10.147.05d | pitvó ná dasma dayase vibhaktā́

10.148.01a | suṣvāṇā́sa indara+ stumási tvā
10.148.01b | sasavā́ṁsaś ca tuvinr̥mṇa vā́jam
10.148.01c | ā́ no bhara suvitáṁ yásya cākán
10.148.01d | tmánā tánā sanuyāma tuvótāḥ

10.148.02a | r̥ṣvás tuvám indara+ śūra jātó
10.148.02b | dā́sīr víśaḥ ̀ sū́riyeṇa sahyāḥ
10.148.02c | gúhā hitáṁ gúhiyaṁ gūḷhám apsú
10.148.02d | bibhr̥mási prasrávaṇe ná sómam

10.148.03a | aryó vā gíro abhí arca vidvā́n
10.148.03b | ŕ̥ṣīṇāṁ vípraḥ sumatíṁ cakānáḥ
10.148.03c | té siyāma yé raṇáyanta sómair
10.148.03d | enā́ utá túbhya@ rathoḷha bhakṣaíḥ

10.148.04a | imā́ bráhma indara+ túbhya@ śaṁsi
10.148.04b | dáa nŕ̥bhyo nr̥r̥ṇáaṁ+ śūra śávaḥ
10.148.04c | tébhir bhava sákratur yéṣu cākánn
10.148.04d | utá trāyasva gr̥ṇatá utá stī́n

10.148.05a | śrudhī́ hávam indara+ śūra pŕ̥thyā
10.148.05b | utá stavase veniyásya arkaíḥ
10.148.05c | ā́ yás te yóniṁ ghr̥távantam ásvār
10.148.05d | ūrmír ná nímnaír dravayanta vákvāḥ

10.149.01a | savitā́ yantraíḥ pr̥thivī́m aramṇād
10.149.01b | askambhané savitā́ dyā́m adr̥ṁhat
10.149.01c | áśvam 'vādhukṣad@ dhúnim antárikṣam
10.149.01d | atū́rte baddháṁ savitā́ samudrám

10.149.02a | yátrā samudrá skabhitó ví aúnad
10.149.02b | ápāṁ napāt savitā́ tásya veda
10.149.02c | áto bhū́r áta ā útthitaṁ rájo
10.149.02d | áto dyā́vāpr̥thivī́ aprathetām

10.149.03a | paścédám anyád abhavad yájatram
10.149.03b | ámartiyasya bhúvanasya bhūnā́
10.149.03c | suparṇó aṅgá savitúr garútmān
10.149.03d | pū́rvo jātáḥ sá u asyā́nu dhárma

10.149.04a | gā́va 'va@ grā́maṁ yū́yudhir 'va@ áśvān
10.149.04b | vāśréva vatsáṁ sumánā dúhānā
10.149.04c | pátir 'va@ jāyā́m abhí no ní etu
10.149.04d | dhartā́ diváḥ savitā́ viśvávāraḥ

10.149.05a | híraṇyastūpaḥ savitar yáthā tvā
10.149.05b | āṅgirasó juhuvé vā́je asmín
10.149.05c | evā́ tvā́rcann ávase vándamānaḥ
10.149.05d | sómasyevāṁśúm práti jāgarāhám

10.150.01a | sámiddhaś cit sám idhyase
10.150.01b | devébhyo havyavāhana
10.150.01c | ādityaí rudraír vásubhir na ā́ gahi
10.150.01d | mr̥r̥ḷīkā́ya+ na ā́ gahi

10.150.02a | imáṁ yajñám idáṁ váco
10.150.02b | jujuṣāṇá upā́gahi
10.150.02c | mártāsas tvā samidhāna havāmahe
10.150.02d | mr̥r̥ḷīkā́ya+ havāmahe

10.150.03a | tuvā́m u jātávedasaṁ
10.150.03b | viśvávāraṁ gr̥ṇe dhiyā́
10.150.03c | ágne devā́m̐ ā́ vaha naḥ priyávratān
10.150.03d | mr̥r̥ḷīkā́ya+ priyávratān

10.150.04a | agnír devó devā́nām abhavat puróhito
10.150.04b | agním manuṣyā\ ŕ̥ṣayaḥ sám īdhire
10.150.04c | agním mahó dhánasātāv aháṁ huve
10.150.04d | mr̥r̥ḷīkáṁ+ dhánasātaye

10.150.05a | agnír átrim bharádvājaṁ gáviṣṭhiram
10.150.05b | prā́van naḥ káṇvaṁ trasádasyum āhavé
10.150.05c | agníṁ vásiṣṭho havate puróhito
10.150.05d | mr̥r̥ḷīkā́ya+ puróhitaḥ

10.151.01a | śraddháyāgníḥ sám idhyate
10.151.01b | śraddháyā hūyate havíḥ
10.151.01c | śraddhā́m bhágasya mūrdháni
10.151.01d | vácasā́ vedayāmasi

10.151.02a | priyáṁ śraddhe dádataḥ
10.151.02b | priyáṁ śraddhe dídāsataḥ
10.151.02c | priyám bhojéṣu yájvasu
10.151.02d | idám ma uditáṁ kr̥dhi

10.151.03a | yáthā devā́ ásureṣu
10.151.03b | śraddhā́m ugréṣu cakriré
10.151.03c | evám bhojéṣu yájvasu
10.151.03d | asmā́kam uditáṁ kr̥dhi

10.151.04a | śraddhā́ṁ devā́ yájamānā
10.151.04b | vāyúgopā úpāsate
10.151.04c | śraddhā́ṁ hr̥dayya\yā́kūtyā
10.151.04d | śraddháyā vindate vásu

10.151.05a | śraddhā́m prātár havāmahe
10.151.05b | śraddhā́m madhyáṁdinam pári
10.151.05c | śraddhā́ṁ sū́ryasya nimrúci
10.151.05d | śráddhe śrád dhāpayehá naḥ

10.152.01a | śāsá itthā́ mahā́m̐ asi
10.152.01b | amitrakhādó ádbhutaḥ
10.152.01c | ná yásya hanyáte sákhā
10.152.01d | ná jī́yate kádā caná

10.152.02a | suastidā́ viśás pátir
10.152.02b | vr̥trahā́ vimr̥dhó vaśī́
10.152.02c | vŕ̥ṣéndraḥ purá etu naḥ
10.152.02d | somapā́ abhayaṁkaráḥ

10.152.03a | ví rákṣo ví mŕ̥dho jahi
10.152.03b | ví vr̥trásya hánū ruja
10.152.03c | ví manyúm indra vr̥trahann
10.152.03d | amítrasyābhidā́sataḥ

10.152.04a | ví na indra mŕ̥dho jahi
10.152.04b | nīcā́ yacha pr̥tanyatáḥ
10.152.04c | yó asmā́m̐ abhidā́sati
10.152.04d | ádharaṁ gamayā támaḥ

10.152.05a | ápendra dviṣató máno
10.152.05b | ápa jíjyāsato vadhám
10.152.05c | ví manyóḥ śárma yacha
10.152.05d | várīyo yavayā vadhám

10.153.01a | īṅkháyantīr apasyúva
10.153.01b | índraṁ jātám úpāsate
10.153.01c | bhejānā́saḥ suvī́riyam

10.153.02a | tuvám indra bálād ádhi
10.153.02b | sáhaso jātá ójasaḥ
10.153.02c | tuváṁ vr̥ṣan vŕ̥ṣéd asi

10.153.03a | tuvám indrāsi vr̥trahā́
10.153.03b | ví antárikṣam atiraḥ
10.153.03c | úd dyā́m astabhnā ójasā

10.153.04a | tuvám indra sajóṣasam
10.153.04b | arkám bibharṣi bāhuvóḥ
10.153.04c | vájraṁ śíśāna ójasā

10.153.05a | tuvám indrābhibhū́r asi
10.153.05b | víśvā jātā́ni ójasā
10.153.05c | sá víśvā bhúva ā́bhavaḥ

10.154.01a | sóma ékebhyaḥ pavate
10.154.01b | ghr̥tám éka úpāsate
10.154.01c | yébhyo mádhu pradhā́vati
10.154.01d | tā́ṁś cid evā́pi gachatāt

10.154.02a | tápasā yé anādhr̥ṣyā́s
10.154.02b | tápasā yé súvar yayúḥ
10.154.02c | tápo yé cakriré máhas
10.154.02d | tā́ṁś cid evā́pi gachatāt

10.154.03a | yé yúdhyante pradháneṣu
10.154.03b | śū́rāso yé tanūtyájaḥ
10.154.03c | yé vā sahásradakṣiṇās
10.154.03d | tā́ṁś cid evā́pi gachatāt

10.154.04a | yé cit pū́rva r̥tasā́pa
10.154.04b | r̥tā́vāna r̥tāvŕ̥dhaḥ
10.154.04c | pitr̥ŕ̥n tápasvato yama
10.154.04d | tā́ṁś cid evā́pi gachatāt

10.154.05a | sahásraṇīthāḥ kaváyo
10.154.05b | yé gopāyánti sū́riyam
10.154.05c | ŕ̥ṣīn tápasvato yama
10.154.05d | tapojā́m̐ ápi gachatāt

10.155.01a | árāyi kā́ṇe víkaṭe
10.155.01b | giríṁ gacha sadānuve
10.155.01c | śirímbiṭhasya sátvabhis
10.155.01d | tébhiṣ ṭvā cātayāmasi

10.155.02a | cattó itáś cattā́mútaḥ
10.155.02b | sárvā bhrūṇā́ni ārúṣī
10.155.02c | arāyya\m brahmaṇas pate
10.155.02d | tī́kṣṇaśr̥ṇgodr̥ṣánn ihi

10.155.03a | adó yád dā́ru plávate
10.155.03b | síndhoḥ pāré apūruṣám
10.155.03c | tád ā́ rabhasva durhaṇo
10.155.03d | téna gacha parastarám

10.155.04a | yád dha prā́cīr ájaganta
10.155.04b | úro maṇḍūradhāṇikīḥ
10.155.04c | hatā́ índrasya śátravaḥ
10.155.04d | sárve budbudáyāśavaḥ

10.155.05a | párīmé gā́m aneṣata
10.155.05b | pári agním ahr̥ṣata
10.155.05c | devéṣu akrata śrávaḥ
10.155.05d | ká imā́m̐ ā́ dadharṣati

10.156.01a | agníṁ hinvantu no dhíyaḥ
10.156.01b | sáptim āśúm ivājíṣu
10.156.01c | téna jeṣma dhánaṁ-dhanam

10.156.02a | yáyā gā́ ākárāmahe
10.156.02b | sénayāgne távotiyā́
10.156.02c | tā́ṁ no hinva magháttaye

10.156.03a | ā́gne sthūráṁ rayím bhara
10.156.03b | pr̥thúṁ gómantam aśvínam
10.156.03c | aṅdhí kháṁ vartáyā paṇím

10.156.04a | ágne nákṣatram ajáram
10.156.04b | ā́ sū́ryaṁ rohayo diví
10.156.04c | dádhaj jyótir jánebhiyaḥ

10.156.05a | ágne ketúr viśā́m asi
10.156.05b | préṣṭhaḥ śréṣṭha upasthasát
10.156.05c | bódhā stotré váyo dádhat

10.157.01a | imā́ nú kam bhúvanā sīṣadhāma
10.157.01b | índraś ca víśve ca devā́ḥ

10.157.02a | yajñáṁ ca nas tanúvaṁ ca prajā́ṁ ca
10.157.02b | ādityaír índraḥ sahá cīkḷpāti

10.157.03a | ādityaír índraḥ ságaṇo marúdbhir
10.157.03b | asmā́kam bhūtu avitā́ tanū́nām

10.157.04a | hatvā́ya devā́ ásurān yád ā́yan
10.157.04b | devā́ devatvám abhirákṣamāṇāḥ

10.157.05a | pratyáñcam arkám anayañ chácībhir
10.157.05b | ā́d ít svadhā́m iṣirā́m páry apaśyan

10.158.01a | sū́riyo no divás pātu
10.158.01b | váato antárikṣaat
10.158.01c | agnír naḥ pā́rthivebhiyaḥ

10.158.02a | jóṣā savitar yásya te
10.158.02b | háraḥ śatáṁ savā́m̐ árhati
10.158.02c | pāhí no didyútaḥ pátantyāḥ

10.158.03a | cákṣur no deváḥ savitā́
10.158.03b | cákṣur na utá párvataḥ
10.158.03c | cákṣur dhātā́ dadhātu naḥ

10.158.04a | cákṣur no dhehi cákṣuṣe
10.158.04b | cákṣur vikhyaí tanū́bhiyaḥ
10.158.04c | sáṁ cedáṁ ví ca paśyema

10.158.05a | susaṁdŕ̥śaṁ tuvā vayám
10.158.05b | práti paśyema sūriya
10.158.05c | ví paśyema nr̥cákṣasaḥ

10.159.01a | úd asaú sū́riyo agād
10.159.01b | úd ayám māmakó bhágaḥ
10.159.01c | aháṁ tád vidvalā́ pátim
10.159.01d | abhy a\sākṣi viṣāsahíḥ

10.159.02a | aháṁ ketúr ahám mūrdhā́
10.159.02b | ahám ugrā́ vivā́canī
10.159.02c | máméd ánu krátum pátiḥ
10.159.02d | sehānā́yā upā́caret

10.159.03a | máma putrā́ḥ śatruháṇo
10.159.03b | átho me duhitā́ virā́ṭ
10.159.03c | utā́hám asmi saṁjayā́
10.159.03d | pátyau me ślóka uttamáḥ

10.159.04a | yénéndro havíṣā kr̥tvī́
10.159.04b | ábhavad dyumnī́ uttamáḥ
10.159.04c | idáṁ tád akri devā
10.159.04d | asapatnā́ kílābhuvam

10.159.05a | asapatnā́ sapatnaghnī́
10.159.05b | jáyanti abhibhū́varī
10.159.05c | ā́vr̥kṣam anyā́sāṁ várco
10.159.05d | rā́dho ástheyasām iva

10.159.06a | sám ajaiṣam imā́ aháṁ
10.159.06b | sapátnīr abhibhū́varī
10.159.06c | yáthāhám asyá vīrásya
10.159.06d | virā́jāni jánasya ca

10.160.01a | tīvrásyābhívayaso asyá pāhi
10.160.01b | sarvarathā́ ví hárī ihá muñca
10.160.01c | índra mā́ tvā yájamānāso anyé
10.160.01d | ní rīraman túbhyam imé sutā́saḥ

10.160.02a | túbhyaṁ sutā́s túbhyam u sótuvāsas
10.160.02b | tuvā́ṁ gíraḥ śvā́triyā ā́ hvayanti
10.160.02c | índredám adyá sávanaṁ juṣāṇó
10.160.02d | víśvasya vidvā́m̐ ihá pāhi sómam

10.160.03a | yá uśatā́ mánasā sómam asmai
10.160.03b | sarvahr̥dā́ devákāmaḥ sunóti
10.160.03c | ná gā́ índras tásya párā dadāti
10.160.03d | praśastám íc cā́rum asmai kr̥ṇoti

10.160.04a | ánuspaṣṭo bhavati eṣó asya
10.160.04b | yó asmai revā́n ná sunóti sómam
10.160.04c | nír aratnaú maghávā táṁ dadhāti
10.160.04d | brahmadvíṣo hanti ánānudiṣṭaḥ

10.160.05a | aśvāyánto gavyánto vājáyanto
10.160.05b | hávāmahe tvā úpagantavā́ u
10.160.05c | ābhū́ṣantas te sumataú návāyāṁ
10.160.05d | vayám indra tvā śunáṁ huvema

10.161.01a | muñcā́mi tvā havíṣā jī́vanāya kám
10.161.01b | ajñātayakṣmā́d utá rājayakṣmā́t
10.161.01c | grā́hir jagrā́ha yádi vaitád enaṁ
10.161.01d | tásyā indrāgnī prá mumuktam enam

10.161.02a | yádi kṣitā́yur yádi vā páreto
10.161.02b | yádi mr̥tyór antikáṁ nī́ta evá
10.161.02c | tám ā́ harāmi nírr̥ter upásthād
10.161.02d | áspārṣam enaṁ śatáśāradāya

10.161.03a | sahasrākṣéṇa śatáśāradena
10.161.03b | śatā́yuṣā havíṣā́hārṣam enam
10.161.03c | śatáṁ yáthemáṁ śarádo náyāti
10.161.03d | índro víśvasya duritásya pārám

10.161.04a | śatáṁ jīva śarádo várdhamānaḥ
10.161.04b | śatáṁ hemantā́ñ chatám ū vasantā́n
10.161.04c | śatám indrāgnī́ savitā́ bŕ̥haspátiḥ
10.161.04d | śatā́yuṣā havíṣemám púnar duḥ

10.161.05a | ā́hārṣaṁ tvā́vidaṁ tuvā
10.161.05b | púnar ā́gāḥ punarnava
10.161.05c | sárvāṅga sárvaṁ te cákṣuḥ
10.161.05d | sárvam ā́yuś ca te 'vidam

10.162.01a | bráhmaṇāgníḥ saṁvidānó
10.162.01b | rakṣohā́ bādhatām itáḥ
10.162.01c | ámīvā yás te gárbhaṁ
10.162.01d | durṇā́mā yónim āśáye

10.162.02a | yás te gárbham ámīvā
10.162.02b | durṇā́mā yónim āśáye
10.162.02c | agníṣ ṭám bráhmaṇā sahá
10.162.02d | níṣ kravyā́dam anīnaśat

10.162.03a | yás te hánti patáyantaṁ
10.162.03b | niṣatsnúṁ yáḥ sarīsr̥pám
10.162.03c | jātáṁ yás te jíghāṁsati
10.162.03d | tám itó nāśayāmasi

10.162.04a | yás ta ūrū́ vihárati
10.162.04b | antarā́ dámpatī śáye
10.162.04c | yóniṁ yó antár āréḷhi
10.162.04d | tám itó nāśayāmasi

10.162.05a | yás tvā bhrā́tā pátir bhūtvā́
10.162.05b | jāró bhūtvā́ nipádyate
10.162.05c | prajā́ṁ yás te jíghāṁsati
10.162.05d | tám itó nāśayāmasi

10.162.06a | yás tvā svápnena támasā
10.162.06b | mohayitvā́ nipádyate
10.162.06c | prajā́ṁ yás te jíghāṁsati
10.162.06d | tám itó nāśayāmasi

10.163.01a | akṣī́bhyāṁ te nā́sikābhyāṁ
10.163.01b | kárṇābhyāṁ chúbukād ádhi
10.163.01c | yákṣmaṁ śīrṣaṇya\m mastíṣkāj
10.163.01d | jihvā́yā ví vr̥hāmi te

10.163.02a | grīvā́bhyas ta uṣṇíhābhyaḥ
10.163.02b | kī́kasābhyo anūkíyāt
10.163.02c | yákṣmaṁ doṣaṇya\m áṁsābhyām
10.163.02d | bāhúbhyāṁ ví vr̥hāmi te

10.163.03a | āntrébhyas te gúdābhiyo
10.163.03b | vaniṣṭhór hŕ̥dayād ádhi
10.163.03c | yákṣmam mátasnābhyāṁ yaknáḥ
10.163.03d | plāśíbhyo ví vr̥hāmi te

10.163.04a | ūrúbhyāṁ te aṣṭhīvádbhyām
10.163.04b | pā́rṣṇibhyām prápadābhiyām
10.163.04c | yákṣmaṁ śróṇibhyām bhā́sadād
10.163.04d | bháṁsaso ví vr̥hāmi te

10.163.05a | méhanād vanaṁkáraṇāl
10.163.05b | lómabhyas te nakhébhiyaḥ
10.163.05c | yákṣmaṁ sárvasmād ātmánas
10.163.05d | tám idáṁ ví vr̥hāmi te

10.163.06a | áṅgād-aṅgāl lómno-lomno
10.163.06b | jātám párvaṇi-parvaṇi
10.163.06c | yákṣmaṁ sárvasmād ātmánas
10.163.06d | tám idáṁ ví vr̥hāmi te

10.164.01a | ápehi manasas pate
10.164.01b | ápa krāma paráś cara
10.164.01c | paró nírr̥tyā ā́ cakṣva
10.164.01d | bahudhā́ jī́vato mánaḥ

10.164.02a | bhadráṁ vaí váraṁ vr̥ṇate
10.164.02b | bhadráṁ yuñjanti dákṣiṇam
10.164.02c | bhadráṁ vaivasvaté cákṣur
10.164.02d | bahutrā́ jī́vato mánaḥ

10.164.03a | yád āśásā niḥśásā abhiśásā
10.164.03b | upārimá jā́grato yát svapántaḥ
10.164.03c | agnír víśvāni ápa duṣkr̥tā́ni
10.164.03d | ájuṣṭāni āré asmád dadhātu

10.164.04a | yád indra brahmaṇas pate
10.164.04b | abhidroháṁ cárāmasi
10.164.04c | prácetā na āṅgirasó
10.164.04d | dviṣatā́m pātu áṁhasaḥ

10.164.05a | ájaiṣmādyā́sanāma ca
10.164.05b | ábhūmā́nāgaso vayám
10.164.05c | jāgratsvapnáḥ saṁkalpáḥ pāpó
10.164.05d | yáṁ dviṣmás táṁ sá r̥chatu
10.164.05e | yó no dvéṣṭi tám r̥chatu

10.165.01a | dévāḥ kapóta iṣitó yád ichán
10.165.01b | dūtó nírr̥tyā idám ājagā́ma
10.165.01c | tásmā arcāma kr̥ṇávāma níṣkr̥tiṁ
10.165.01d | śáṁ no astu dvipáde śáṁ cátuṣpade

10.165.02a | śiváḥ kapóta iṣitó no astu
10.165.02b | anāgā́ devāḥ śakunó gr̥héṣu
10.165.02c | agnír hí vípro juṣátāṁ havír naḥ
10.165.02d | pári hetíḥ pakṣíṇī no vr̥ṇaktu

10.165.03a | hetíḥ pakṣíṇī ná dabhāti asmā́n
10.165.03b | āṣṭryā́m padáṁ kr̥ṇute agnidhā́ne
10.165.03c | śáṁ no góbhyaś ca púruṣebhyaś cāstu
10.165.03d | mā́ no hiṁsīd ihá devāḥ kapótaḥ

10.165.04a | yád úlūko vádati moghám etád
10.165.04b | yát kapótaḥ padám agnaú kr̥ṇóti
10.165.04c | yásya dūtáḥ práhita eṣá etát
10.165.04d | tásmai yamā́ya námo astu mr̥tyáve

10.165.05a | r̥cā́ kapótaṁ nudata praṇódam
10.165.05b | íṣam mádantaḥ pári gā́ṁ nayadhvam
10.165.05c | saṁyopáyanto duritā́ni víśvā
10.165.05d | hitvā́ na ū́rjam prá patāt pátiṣṭhaḥ

10.166.01a | r̥ṣabhám mā samānā́nāṁ
10.166.01b | sapátnānāṁ viṣāsahím
10.166.01c | hantā́raṁ śátrūṇāṁ kr̥dhi
10.166.01d | virā́jaṁ gópatiṁ gávām

10.166.02a | ahám asmi sapatnahā́
10.166.02b | índra 'vā́riṣṭo@ ákṣataḥ
10.166.02c | adháḥ sapátnā me padór
10.166.02d | imé sárve abhíṣṭhitāḥ

10.166.03a | átraivá vó 'pi nahyāmi
10.166.03b | ubhé ā́rtnī iva jyáyā
10.166.03c | vā́cas pate ní ṣedhemā́n
10.166.03d | yáthā mád ádharaṁ vádān

10.166.04a | abhibhū́r ahám ā́gamaṁ
10.166.04b | viśvákarmeṇa dhā́manā
10.166.04c | ā́ vaś cittám ā́ vo vratám
10.166.04d | ā́ vo 'háṁ sámitiṁ dade

10.166.05a | yogakṣemáṁ va ādā́ya
10.166.05b | ahám bhūyāsam uttamá
10.166.05c | ā́ vo mūrdhā́nam akramīm
10.166.05d | adhaspadā́n ma úd vadata
10.166.05e | maṇḍū́kā iva udakā́n
10.166.05f | maṇḍū́kā udakā́d iva

10.167.01a | túbhyedám indra pári ṣicyate mádhu
10.167.01b | tuváṁ sutásya kaláśasya rājasi
10.167.01c | tuváṁ rayím puruvī́rām u nas kr̥dhi
10.167.01d | tuváṁ tápaḥ paritápyājayaḥ súvaḥ

10.167.02a | suarjítam máhi mandānám ándhaso
10.167.02b | hávāmahe pári śakráṁ sutā́m̐ úpa
10.167.02c | imáṁ no yajñám ihá bodhi ā́ gahi
10.167.02d | spŕ̥dho jáyantam maghávānam īmahe

10.167.03a | sómasya rā́jño váruṇasya dhármaṇi
10.167.03b | bŕ̥haspáter ánumatyā u śármaṇi
10.167.03c | távāhám adyá maghavann úpastutau
10.167.03d | dhā́tar vídhātaḥ kaláśām̐ abhakṣayam

10.167.04a | prásūto bhakṣám akaraṁ carā́v ápi
10.167.04b | stómaṁ cemám prathamáḥ sūrír ún mr̥je
10.167.04c | suté sāténa yádi ā́gamaṁ vaam
10.167.04d | práti viśvāmitrajamadagnī dáme

10.168.01a | vā́tasya nú mahimā́naṁ ráthasya
10.168.01b | rujánn eti stanáyann asya ghóṣaḥ
10.168.01c | divispŕ̥g yāti aruṇā́ni kr̥ṇvánn
10.168.01d | utó eti pr̥thivyā́ reṇúm ásyan

10.168.02a | sám prérate ánu vā́tasya viṣṭhā́
10.168.02b | aínaṁ gachanti sámanaṁ ná yóṣāḥ
10.168.02c | tā́bhiḥ sayúk saráthaṁ devá īyate
10.168.02d | asyá víśvasya bhúvanasya rā́jā

10.168.03a | antárikṣe pathíbhir ī́yamāno
10.168.03b | ná ní viśate katamác canā́haḥ
10.168.03c | apā́ṁ sákhā prathamajā́ r̥tā́vā
10.168.03d | kúva svij jātáḥ kúta ā́ babhūva

10.168.04a | ātmā́ devā́nām bhúvanasya gárbho
10.168.04b | yathāvaśáṁ carati devá eṣáḥ
10.168.04c | ghóṣā íd asya śr̥ṇvire ná rūpáṁ
10.168.04d | tásmai vā́tāya havíṣā vidhema

10.169.01a | mayobhū́r vā́to abhí vātu usrā́
10.169.01b | ū́rjasvatīr óṣadhīr ā́ riśantām
10.169.01c | pī́vasvatīr jīvádhanyāḥ pibantu
10.169.01d | avasā́ya padváte rudra mr̥r̥ḷa+

10.169.02a | yā́ḥ sárūpā vírūpā ékarūpā
10.169.02b | yā́sām agnír íṣṭyā nā́māni véda
10.169.02c | yā́ áṅgirasas tápasehá cakrús
10.169.02d | tā́bhyaḥ parjanya máhi śárma yacha

10.169.03a | yā́ devéṣu tanúvam aírayanta
10.169.03b | yā́sāṁ sómo víśvā rūpā́ṇi véda
10.169.03c | tā́ asmábhyam páyasā pínvamānāḥ
10.169.03d | prajā́vatīr indra goṣṭhé rirīhi

10.169.04a | prajā́patir máhyam etā́ rárāṇo
10.169.04b | víśvair devaíḥ pitŕ̥bhiḥ saṁvidānáḥ
10.169.04c | śivā́ḥ satī́r úpa no goṣṭhám ā́kas
10.169.04d | tā́sāṁ vayám prajáyā sáṁ sadema

10.170.01a | vibhrā́ḍ br̥hát pibatu somiyám mádhu
10.170.01b | ā́yur dádhad yajñápatāv ávihrutam
10.170.01c | vā́tajūto yó abhirákṣati tmánā
10.170.01d | prajā́ḥ pupoṣa purudhā́ ví rājati

10.170.02a | vibhrā́ḍ br̥hát súbhr̥taṁ vājasā́tamaṁ
10.170.02b | dhárman divó dharúṇe satyám árpitam
10.170.02c | amitrahā́ vr̥trahā́ dasyuhántamaṁ
10.170.02d | jyótir jajñe asurahā́ sapatnahā́

10.170.03a | idáṁ śréṣṭhaṁ jyótiṣāṁ jyótir uttamáṁ
10.170.03b | viśvajíd ̀ dhanajíd ucyate br̥hát
10.170.03c | viśvabhrā́ḍ bhrājó máhi sū́riyo dr̥śá
10.170.03d | urú paprathe sáha ójo ácyutam

10.170.04a | vibhrā́jañ jyótiṣā súvar
10.170.04b | ágacho rocanáṁ diváḥ
10.170.04c | yénemā́ víśvā bhúvanāni ā́bhr̥tā
10.170.04d | viśvákarmaṇā viśvádeviyāvatā

10.171.01a | tuváṁ tyám iṭáto rátham
10.171.01b | índra prā́vaḥ sutā́vataḥ
10.171.01c | áśr̥ṇoḥ somíno hávam

10.171.02a | tuvám makhásya dódhataḥ
10.171.02b | śíro áva tvacó bharaḥ
10.171.02c | ágachaḥ somíno gr̥hám

10.171.03a | tuváṁ tyám indra mártiyam
10.171.03b | āstrabudhnā́ya veniyám
10.171.03c | múhuḥ śrathnā manasyáve

10.171.04a | tuváṁ tyám indra sū́riyam
10.171.04b | paścā́ sántam purás kr̥dhi
10.171.04c | devā́nāṁ cit tiró váśam

10.172.01a | ā́ yāhi vánasā sahá
10.172.01b | gā́vaḥ sacanta vartaníṁ yád ū́dhabhiḥ

10.172.02a | ā́ yāhi vásviyā dhiyā́
10.172.02b | máṁhiṣṭho jārayánmakhaḥ sudā́nubhiḥ

10.172.03a | pitubhŕ̥to ná tántum ít
10.172.03b | sudā́navaḥ práti dadhmo yájāmasi

10.172.04a | uṣā́ ápa svásus támaḥ
10.172.04b | sáṁ vartayati vartaníṁ sujātátā

10.173.01a | ā́ tvāhārṣam antár edhi
10.173.01b | dhruvás tiṣṭhā́vicācaliḥ
10.173.01c | víśas tvā sárvā vāñchantu
10.173.01d | mā́ tvád rāṣṭrám ádhi bhraśat

10.173.02a | ihaívaídhi mā́pa cyoṣṭhāḥ
10.173.02b | párvata 'vā́vicācaliḥ@
10.173.02c | índra 'vehá@ dhruvás tiṣṭha
10.173.02d | ihá rāṣṭrám u dhāraya

10.173.03a | imám índro adīdharad
10.173.03b | dhruváṁ dhruvéṇa havíṣā
10.173.03c | tásmai sómo ádhi bravat
10.173.03d | tásmā u bráhmaṇas pátiḥ

10.173.04a | dhruvā́ dyaúr dhruvā́ pr̥thivī́
10.173.04b | dhruvā́saḥ párvatā imé
10.173.04c | dhruváṁ víśvam idáṁ jágad
10.173.04d | dhruvó rā́jā viśā́m ayám

10.173.05a | dhruváṁ te rā́jā váruṇo
10.173.05b | dhruváṁ devó bŕ̥haspátiḥ
10.173.05c | dhruváṁ ta índraś cāgníś ca
10.173.05d | rāṣṭráṁ dhārayatāṁ dhruvám

10.173.06a | dhruváṁ dhruvéṇa havíṣā
10.173.06b | abhí sómam mr̥śāmasi
10.173.06c | átho ta índraḥ kévalīr
10.173.06d | víśo balihŕ̥tas karat

10.174.01a | abhīvarténa havíṣā
10.174.01b | yénéndro abhivāvr̥té
10.174.01c | ténāsmā́n brahmaṇas pate
10.174.01d | abhí rāṣṭrā́ya vartaya

10.174.02a | abhivŕ̥tya sapátnān
10.174.02b | abhí yā́ no árātayaḥ
10.174.02c | abhí pr̥tanyántaṁ tiṣṭha
10.174.02d | abhí yó na irasyáti

10.174.03a | abhí tvā deváḥ savitā́
10.174.03b | abhí sómo avīvr̥tat
10.174.03c | abhí tvā víśvā bhūtā́ni
10.174.03d | abhīvartó yáthā́sasi

10.174.04a | yénéndro havíṣā kr̥tvī́
10.174.04b | ábhavad dyumnī́ uttamáḥ
10.174.04c | idáṁ tád akri devā
10.174.04d | asapatnáḥ kílābhuvam

10.174.05a | asapatnáḥ sapatnahā́
10.174.05b | abhírāṣṭro viṣāsahíḥ
10.174.05c | yáthāhám eṣām bhūtā́nāṁ
10.174.05d | virā́jāni jánasya ca

10.175.01a | prá vo grāvāṇaḥ savitā́
10.175.01b | deváḥ suvatu dhármaṇā
10.175.01c | dhūrṣú yujyadhvaṁ sunutá

10.175.02a | grā́vāṇo ápa duchúnām
10.175.02b | ápa sedhata durmatím
10.175.02c | usrā́ḥ kartana bheṣajám

10.175.03a | grā́vāṇa úpareṣu ā́
10.175.03b | mahīyánte sajóṣasaḥ
10.175.03c | vŕ̥ṣṇe dádhato vŕ̥ṣṇiyam

10.175.04a | grā́vāṇaḥ savitā́ nú vo
10.175.04b | deváḥ suvatu dhármaṇā
10.175.04c | yájamānāya sunvaté

10.176.01a | prá sūnáva r̥bhūṇáam
10.176.01b | br̥hán navanta vr̥jánā
10.176.01c | kṣā́mā yé viśvádhāyaso
10.176.01d | áśnan dhenúṁ ná mātáram

10.176.02a | prá deváṁ deviyā́ dhiyā́
10.176.02b | bháratā jātávedasam
10.176.02c | havyā́ no vakṣad ānuṣák

10.176.03a | ayám u ṣyá prá devayúr
10.176.03b | hótā yajñā́ya nīyate
10.176.03c | rátho ná yór abhī́vr̥to
10.176.03d | ghŕ̥ṇīvāñ cetati tmánā

10.176.04a | ayám agnír uruṣyati
10.176.04b | amŕ̥tād iva jánmanaḥ
10.176.04c | sáhasaś cid sáhīyān
10.176.04d | devó jīvā́tave kr̥táḥ

10.177.01a | pataṁgám aktám ásurasya māyáyā
10.177.01b | hr̥dā́ paśyanti mánasā vipaścítaḥ
10.177.01c | samudré antáḥ kaváyo ví cakṣate
10.177.01d | márīcīnām padám ichanti vedhásaḥ

10.177.02a | pataṁgó vā́cam mánasā bibharti
10.177.02b | tā́ṁ gandharvó avadad gárbhe antáḥ
10.177.02c | tā́ṁ dyótamānāṁ svaríyam manīṣā́m
10.177.02d | r̥tásya padé kaváyo ní pānti

10.177.03a | ápaśyaṁ gopā́m ánipadyamānam
10.177.03b | ā́ ca párā ca pathíbhiś cárantam
10.177.03c | sá sadhrī́cīḥ sá víṣūcīr vásāna
10.177.03d | ā́ varīvarti bhúvaneṣu antáḥ

10.178.01a | tiyám ū ṣú vājínaṁ devájūtaṁ
10.178.01b | sahā́vānaṁ tarutā́raṁ ráthānām
10.178.01c | áriṣṭanemim pr̥tanā́jam āśúṁ
10.178.01d | suastáye tā́rkṣyam ihā́ huvema

10.178.02a | índrasyeva rātím ājóhuvānāḥ
10.178.02b | suastáye nā́vam ivā́ ruhema
10.178.02c | úrvī ná pŕ̥thvī báhule gábhīre
10.178.02d | mā́ vām étau mā́ páretau riṣāma

10.178.03a | sadyáś cid yáḥ śávasā páñca kr̥ṣṭī́ḥ
10.178.03b | sū́rya iva jyótiṣāpás tatā́na
10.178.03c | sahasrasā́ḥ śatasā́ asya ráṁhir
10.178.03d | ná smā varante yuvatíṁ ná śáryām

10.179.01a | út tiṣṭhatā́va paśyata
10.179.01b | índrasya bhāgám r̥tvíyam
10.179.01c | yádi śrātó juhótana
10.179.01d | yády áśrāto mamattána

10.179.02a | śrātáṁ havír ó ṣú indra prá yāhi
10.179.02b | jagā́ma sū́ro ádhvano vímadhyam
10.179.02c | pári tvāsate nidhíbhiḥ sákhāyaḥ
10.179.02d | kulapā́ ná vrājápatiṁ cárantam

10.179.03a | śrātám manya ū́dhani śrātám agnaú
10.179.03b | súśrātam manye tád r̥táṁ návīyaḥ
10.179.03c | mā́dhyaṁdinasya sávanasya dadhnáḥ
10.179.03d | píbendra vajrin purukr̥j juṣāṇáḥ

10.180.01a | prá sasāhiṣe puruhūta śátrūñ
10.180.01b | jyéṣṭhas te śúṣma ihá rātír astu
10.180.01c | índrā́ bhara dákṣiṇenā vásūni
10.180.01d | pátiḥ síndhūnām asi revátīnām

10.180.02a | mr̥gó ná bhīmáḥ kucaró giriṣṭhā́ḥ
10.180.02b | parāváta ā́ jaganthā párasyāḥ
10.180.02c | sr̥káṁ saṁśā́ya pavím indra tigmáṁ
10.180.02d | ví śátrūn tāḷhi ví mŕ̥dho nudasva

10.180.03a | índra kṣatrám ̀ abhí vāmám ójo
10.180.03b | ájāyathā vr̥ṣabha carṣaṇīnā́m
10.180.03c | ápānudo jánam amitrayántam
10.180.03d | urúṁ devébhyo akr̥ṇor ulokám&

10.181.01a | práthaś ca yásya sapráthaś ca nā́ma
10.181.01b | ā́nuṣṭubhasya havíṣo havír yát
10.181.01c | dhātúr dyútānāt savitúś ca víṣṇo
10.181.01d | rathaṁtarám ā́ jabhārā vásiṣṭhaḥ

10.181.02a | ávindan té átihitaṁ yád ā́sīd
10.181.02b | yajñásya dhā́ma paramáṁ gúhā yát
10.181.02c | dhātúr dyútānāt savitúś ca víṣṇor
10.181.02d | bharádvājo br̥hád ā́ cakre agnéḥ

10.181.03a | té avindan mánasā dī́dhiyānā
10.181.03b | yáju ṣkannám prathamáṁ devayā́nam
10.181.03c | dhātúr dyútānāt savitúś ca víṣṇor
10.181.03d | ā́ sū́riyād abharan gharmám eté

10.182.01a | bŕ̥haspátir nayatu durgáhā tiráḥ
10.182.01b | púnar neṣad agháśaṁsāya mánma
10.182.01c | kṣipád áśastim ápa durmatíṁ hann
10.182.01d | áthā karad yájamānāya śáṁ yóḥ

10.182.02a | nárāśáṁso no avatu prayājé
10.182.02b | śáṁ no astu anuyājó háveṣu
10.182.02c | kṣipád áśastim ápa durmatíṁ hann
10.182.02d | áthā karad yájamānāya śáṁ yóḥ

10.182.03a | tápurmūrdhā tapatu rakṣáso yé
10.182.03b | brahmadvíṣaḥ śárave hántavā́ u
10.182.03c | kṣipád áśastim ápa durmatíṁ hann
10.182.03d | áthā karad yájamānāya śáṁ yóḥ

10.183.01a | ápaśyaṁ tvā mánasā cékitānaṁ
10.183.01b | tápaso jātáṁ tápaso víbhūtam
10.183.01c | ihá prajā́m ihá rayíṁ rárāṇaḥ
10.183.01d | prá jāyasva prajáyā putrakāma

10.183.02a | ápaśyaṁ tvā mánasā dī́dhiyānāṁ
10.183.02b | svā́yāṁ tanū́ ŕ̥tviye nā́dhamānām
10.183.02c | úpa mā́m uccā́ yuvatír babhūyāḥ
10.183.02d | prá jāyasva prajáyā putrakāme

10.183.03a | aháṁ gárbham adadhām óṣadhīṣu
10.183.03b | aháṁ víśveṣu bhúvaneṣu antáḥ
10.183.03c | ahám prajā́ ajanayam pr̥thivyā́m
10.183.03d | aháṁ jánibhyo aparī́ṣu putrā́n

10.184.01a | víṣṇur yóniṁ kalpayatu
10.184.01b | tváṣṭā rūpā́ṇi piṁśatu
10.184.01c | ā́ siñcatu prajā́patir
10.184.01d | dhātā́ gárbhaṁ dadhātu te

10.184.02a | gárbhaṁ dhehi sinīvāli
10.184.02b | gárbhaṁ dhehi sarasvati
10.184.02c | gárbhaṁ te aśvínau devā́v
10.184.02d | ā́ dhattām púṣkarasrajā

10.184.03a | hiraṇyáyī aráṇī
10.184.03b | yáṁ nirmánthato aśvínā
10.184.03c | táṁ te gárbhaṁ havāmahe
10.184.03d | daśamé māsí sū́tave

10.185.01a | máhi trīṇā́m ávo astu
10.185.01b | dyukṣám mitrásya aryamṇáḥ
10.185.01c | durādhárṣaṁ váruṇasya

10.185.02a | nahí téṣām amā́ caná
10.185.02b | ná ádhvasu vāraṇéṣu
10.185.02c | ī́śe ripúr agháśaṁsaḥ

10.185.03a | yásmai putrā́so áditeḥ
10.185.03b | prá jīváse mártiyāya
10.185.03c | jyótir yáchanti ájasram

10.186.01a | vā́ta ā́ vātu bheṣajáṁ
10.186.01b | śambhú mayobhú no hr̥dé
10.186.01c | prá ṇa ā́yūṁṣi tāriṣat

10.186.02a | utá vāta pitā́si na
10.186.02b | utá bhrā́totá naḥ sákhā
10.186.02c | sá no jīvā́tave kr̥dhi

10.186.03a | yád adó vāta te gr̥hé
10.186.03b | amŕ̥tasya nidhír hitáḥ
10.186.03c | táto no dehi jīváse

10.187.01a | prā́gnáye vā́cam īraya
10.187.01b | vr̥ṣabhā́ya kṣitīnáam
10.187.01c | sá naḥ parṣad áti dvíṣaḥ

10.187.02a | yáḥ párasyāḥ parāvátas
10.187.02b | tiró dhánvātirócate
10.187.02c | sá naḥ parṣad áti dvíṣaḥ

10.187.03a | yó rákṣāṁsi nijū́rvati
10.187.03b | vŕ̥ṣā śukréṇa śocíṣā
10.187.03c | sá naḥ parṣad áti dvíṣaḥ

10.187.04a | yó víśvābhí vipáśyati
10.187.04b | bhúvanā sáṁ ca páśyati
10.187.04c | sá naḥ parṣad áti dvíṣaḥ

10.187.05a | yó asyá pāré rájasaḥ
10.187.05b | śukró agnír ájāyata
10.187.05c | sá naḥ parṣad áti dvíṣaḥ

10.188.01a | prá nūnáṁ jātávedasam
10.188.01b | áśvaṁ hinota vājínam
10.188.01c | idáṁ no barhír āsáde

10.188.02a | asyá prá jātávedaso
10.188.02b | vípravīrasya mīḷhúṣaḥ
10.188.02c | mahī́m iyarmi suṣṭutím

10.188.03a | yā́ rúco jātávedaso
10.188.03b | devatrā́ havyavā́hanīḥ
10.188.03c | tā́bhir no yajñám invatu

10.189.01a | ā́yáṁ gaúḥ pŕ̥śnir akramīd
10.189.01b | ásadan mātáram puráḥ
10.189.01c | pitáraṁ ca prayán súvaḥ

10.189.02a | antáś carati rocanā́
10.189.02b | asyá prāṇā́d apānatī́
10.189.02c | ví akhyan mahiṣó dívam

10.189.03a | triṁśád dhā́ma ví rājati
10.189.03b | vā́k pataṁgā́ya dhīyate
10.189.03c | práti vástor áha dyúbhiḥ

10.190.01a | r̥táṁ ca satyáṁ cābhī́ddhāt
10.190.01b | tápasó 'dhi ajāyata
10.190.01c | táto rā́trī ajāyata
10.190.01d | tátaḥ samudró arṇaváḥ

10.190.02a | samudrā́d arṇavā́d ádhi
10.190.02b | saṁvatsaró ajāyata
10.190.02c | ahorātrā́ṇi vidádhad
10.190.02d | víśvasya miṣató vaśī́

10.190.03a | sūryācandramásau dhātā́
10.190.03b | yathāpūrvám akalpayat
10.190.03c | dívaṁ ca pr̥thivī́ṁ ca
10.190.03d | antárikṣam átho súvaḥ

10.191.01a | sáṁ-sam íd yuvase vr̥ṣann
10.191.01b | ágne víśvāni aryá ā́
10.191.01c | iḷás padé sám idhyase
10.191.01d | sá no vásūni ā́ bhara

10.191.02a | sáṁ gachadhvaṁ sáṁ vadadhvaṁ
10.191.02b | sáṁ vo mánāṁsi jānatām
10.191.02c | devā́ bhāgáṁ yáthā pū́rve
10.191.02d | saṁjānānā́ upā́sate

10.191.03a | samānó mántraḥ sámitiḥ samānī́
10.191.03b | samānám mánaḥ sahá cittám eṣām
10.191.03c | samānám mántram abhí mantraye vaḥ
10.191.03d | samānéna vo havíṣā juhomi

10.191.04a | samānī́ va ā́kūtiḥ
10.191.04b | samānā́ hŕ̥dayāni vaḥ
10.191.04c | samānám astu vo máno
10.191.04d | yáthā vaḥ súsahā́sati

